{
  "book_id": "JHN",
  "chapter": 16,
  "verses": [
    {
      "verse": 1,
      "text": "These thingis Y haue spokun to you, that ye be not sclaundrid."
    },
    {
      "verse": 2,
      "text": "Thei schulen make you with outen the synagogis, but the our cometh, that ech man that sleeth you, deme that he doith seruyce to God."
    },
    {
      "verse": 3,
      "text": "And thei schulen do to you these thingis, for thei han not knowun the fadir, nether me."
    },
    {
      "verse": 4,
      "text": "But these thingis Y spak to you, that whanne the our `of hem schal come, ye haue mynde, that Y seide to you."
    },
    {
      "verse": 5,
      "text": "Y seide not to you these thingis fro the bigynnyng, for Y was with you. And now Y go to hym that sente me, and no man of you axith me, Whidur `thou goist?"
    },
    {
      "verse": 6,
      "text": "but for Y haue spokun to you these thingis, heuynesse hath fulfillid youre herte."
    },
    {
      "verse": 7,
      "text": "But Y seie to you treuthe, it spedith to you, that Y go; for if Y go not forth, the coumfortour schal not come to you; but if Y go forth, Y schal sende hym to you."
    },
    {
      "verse": 8,
      "text": "And whanne he cometh, he schal repreue the world of synne, and of riytwisnesse, and of doom."
    },
    {
      "verse": 9,
      "text": "Of synne, for thei han not bileued in me;"
    },
    {
      "verse": 10,
      "text": "and of riytwisnesse, for Y go to the fadir, and now ye schulen not se me;"
    },
    {
      "verse": 11,
      "text": "but of doom, for the prince of this world is now demed."
    },
    {
      "verse": 12,
      "text": "Yit Y haue many thingis for to seie to you, but ye moun not bere hem now."
    },
    {
      "verse": 13,
      "text": "But whanne thilke spirit of treuthe cometh, he schal teche you al trewthe; for he schal not speke of hym silf, but what euer thinges he schal here, he schal speke; and he schal telle to you tho thingis that ben to come."
    },
    {
      "verse": 14,
      "text": "He schal clarifie me, for of myne he schal take, and schal telle to you."
    },
    {
      "verse": 15,
      "text": "Alle thingis `whiche euer the fadir hath, ben myne; therfor Y seide to you, for of myne he schal take, and schal telle to you."
    },
    {
      "verse": 16,
      "text": "A litil, and thanne ye schulen not se me; and eftsoone a litil, and ye schulen se me, for Y go to the fadir."
    },
    {
      "verse": 17,
      "text": "Therfor summe of hise disciplis seiden togidere, What is this thing that he seith to vs, A litil, and ye schulen not se me; and eftsoone a litil, and ye schulen se me, for Y go to the fadir?"
    },
    {
      "verse": 18,
      "text": "Therfor thei seiden, What is this that he seith to vs, A litil? we witen not what he spekith."
    },
    {
      "verse": 19,
      "text": "And Jhesus knew, that thei wolden axe hym, and he seide to hem, Of this thing ye seken among you, for Y seide, A litil, and ye schulen not se me; and eftsoone a litil, and ye schulen se me."
    },
    {
      "verse": 20,
      "text": "Treuli, treuli, Y seie to you, that ye schulen mourne and wepe, but the world schal haue ioye; and ye schulen be soreuful, but youre sorewe schal turne in to ioye."
    },
    {
      "verse": 21,
      "text": "A womman whanne sche berith child, hath heuynesse, for hir tyme is comun; but whanne sche hath borun a sone, now sche thenkith not on the peyne, for ioye, for a man is borun in to the world."
    },
    {
      "verse": 22,
      "text": "And therfor ye han now sorew, but eftsoone Y schal se you, and youre herte schal haue ioie, and no man schal take fro you youre ioie."
    },
    {
      "verse": 23,
      "text": "And in that day ye schulen not axe me ony thing; treuli, treuli, `Y seie to you, if ye axen the fadir ony thing in my name, he schal yyue to you."
    },
    {
      "verse": 24,
      "text": "`Til now ye axiden no thing in my name; `axe ye, `and ye schulen take, that youre ioie be ful."
    },
    {
      "verse": 25,
      "text": "Y haue spokun to you these thingis in prouerbis; the our cometh, whanne now Y schal not speke to you in prouerbis, but opynli of my fadir Y schal telle to you."
    },
    {
      "verse": 26,
      "text": "In that dai ye schulen axe in my name; and Y seie not to you, that Y schal preye the fadir of you;"
    },
    {
      "verse": 27,
      "text": "for the fadir hym silf loueth you, for ye han loued me, and han bileued, that Y wente out fro God."
    },
    {
      "verse": 28,
      "text": "Y wente out fro the fadir, and Y cam in to the world; eftsoone Y leeue the world, and Y go to the fadir."
    },
    {
      "verse": 29,
      "text": "Hise disciplis seiden to hym, Lo! now thou spekist opynli, and thou seist no prouerbe."
    },
    {
      "verse": 30,
      "text": "Now we witen, that thou wost alle thingis; and it is not nede to thee, that ony man axe thee. In this thing we bileuen, that thou wentist out fro God."
    },
    {
      "verse": 31,
      "text": "Jhesus answeride to hem, Now ye bileuen."
    },
    {
      "verse": 32,
      "text": "Lo! the our cometh, and now it cometh, that ye be disparplid, ech in to hise owne thingis, and that ye leeue me aloone; and Y am not aloone, for the fadir is with me."
    },
    {
      "verse": 33,
      "text": "These thingis Y haue spokun to you, that ye haue pees in me; in the world ye schulen haue disese, but trust ye, Y haue ouercomun the world."
    }
  ]
}
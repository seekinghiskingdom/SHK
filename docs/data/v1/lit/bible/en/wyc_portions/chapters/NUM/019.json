{
  "book_id": "NUM",
  "chapter": 19,
  "verses": [
    {
      "verse": 1,
      "text": "And the Lord spak to Moises and to Aaron,"
    },
    {
      "verse": 2,
      "text": "and seide, This is the religioun of sacrifice, which the Lord ordeynede. Comaunde thou to the sones of Israel, that thei brynge to thee a reed cow of hool age, in which is no wem, nether sche hath bore yok."
    },
    {
      "verse": 3,
      "text": "And ye schulen bitake hir to Eleazar, preest, which schal offre `the cow, led out of the tentis, in the siyt of alle men."
    },
    {
      "verse": 4,
      "text": "And he schal dippe his fyngur in the blood therof, and schal sprynge seuene sithis ayens the yatis of the tabernacle."
    },
    {
      "verse": 5,
      "text": "And he schal brenne that cow, while alle men sien; and he schal yyue as wel the skyn and fleischis therof as the blood and dung to flawme."
    },
    {
      "verse": 6,
      "text": "Also the preest schal `sende a tre of cedre, and ysope, and reed threed died twies, into the flawme that deuourith the cow."
    },
    {
      "verse": 7,
      "text": "And thanne at the laste, whanne hise clothis `and bodi ben waischun, he schal entre in to the tentis, and he schal be defoulid `til to euentid."
    },
    {
      "verse": 8,
      "text": "But also he that brente the cow, schal waische hise clothis, and bodi, and he schal be vncleene `til to euentid."
    },
    {
      "verse": 9,
      "text": "Forsothe a cleene man schal gadere the aischis of the cow, and schal schede out tho with out the tentis, in a place moost cleene, that tho be to the multitude of the sones of Israel in to keping, and in to watir of spryngyng; for the cow is brent for synne."
    },
    {
      "verse": 10,
      "text": "And whanne he that bar the aischis of the cow, hath waische hise clothis, he schal be vncleene `til to euentid. And the sones of Israel, and comelyngis that dwellen among hem, schulen haue this hooli bi euerlastynge lawe."
    },
    {
      "verse": 11,
      "text": "He that touchith a deed bodi of man, and is vncleene for this bi seuene daies,"
    },
    {
      "verse": 12,
      "text": "schal be spreynt of this watir in the thridde, and in the seuenthe dai; and so he schal be clensid. If he is not spreynt in the thridde dai, he schal not mow be clensid in the seuenthe dai."
    },
    {
      "verse": 13,
      "text": "Ech that touchith the deed bodi bi it silf of mannus soule, and is not spreynt with this medlyng, defoulith the `tabernacle of the Lord, and he schal perische fro Israel; for he is not spreynt with the wateris of clensyng, he schal be vncleene, and his filthe schal dwelle on hym."
    },
    {
      "verse": 14,
      "text": "This is the lawe of a man that dieth in the tabernacle; alle that entren in to his tente, and alle vessels that ben there, schulen be defoulid bi seuene daies."
    },
    {
      "verse": 15,
      "text": "A vessel that hath not an hilyng, nethir a byndyng aboue, schal be vncleene."
    },
    {
      "verse": 16,
      "text": "If ony man touchith the deed bodi of man slayn in the feeld, ether deed bi hym silf, ether a boon, ether the sepulcre `of hym, he schal be vncleene bi seuene daies."
    },
    {
      "verse": 17,
      "text": "And thei schulen take `of the aischis of the brennyng, and of the synne, and thei schulen sende quyk watris in to a vessel on tho aischis;"
    },
    {
      "verse": 18,
      "text": "in whiche whanne `a cleene man hath dippid ysope, he schal spreynge therof the tente, and al the purtenaunce of howshold, and men defoulid bi sich defoulyng."
    },
    {
      "verse": 19,
      "text": "And in this maner a cleene man schal clense an vncleene, in the thridde and in the seuenthe dai; and he schal be clensid in the seuenthe dai. And he schal waische hym silf, and hise clothis, and he schal be vncleene `til to euentid."
    },
    {
      "verse": 20,
      "text": "If ony man is not clensid bi this custom, the soule of hym schal perische fro the myddis of the chirche; for he defoulith the `seyntuarie of the Lord, and is not spreynt with the watir of clensyng."
    },
    {
      "verse": 21,
      "text": "This comaundement schal be a lawful thing euerlastynge. Also he that schal sprenge the watris schal waische his clothis; ech man that touchith the watris of clensyng, schal be vncleene `til to euentid."
    },
    {
      "verse": 22,
      "text": "What euer thing an vncleene man touchith, he schal make it vncleene; and a soule that touchith ony of these thingis `defoulid so, schal be vncleene `til to euentid."
    }
  ]
}
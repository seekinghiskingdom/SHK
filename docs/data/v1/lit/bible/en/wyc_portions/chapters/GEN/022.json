{
  "book_id": "GEN",
  "chapter": 22,
  "verses": [
    {
      "verse": 1,
      "text": "And aftir that these thingis weren don, God assaiede Abraham, and seide to hym, Abraham! Abraham! He answerde, Y am present."
    },
    {
      "verse": 2,
      "text": "God seide to him, Take thi `sone oon gendrid, whom thou louest, Ysaac; and go into the lond of visioun, and offre thou hym there in to brent sacrifice, on oon of the hillis whiche Y schal schewe to thee."
    },
    {
      "verse": 3,
      "text": "Therfor Abraham roos bi niyt, and sadlide his asse, and ledde with hym twey yonge men, and Ysaac his sone; and whanne he hadde hewe trees in to brent sacrifice, he yede to the place which God hadde comaundid to him."
    },
    {
      "verse": 4,
      "text": "Forsothe in the thridde dai he reiside hise iyen, and seiy a place afer;"
    },
    {
      "verse": 5,
      "text": "and he seide to hise children, Abide ye here with the asse, Y and the child schulen go thidur; and aftir that we han worschipid, we schulen turne ayen to you."
    },
    {
      "verse": 6,
      "text": "And he took the trees of brent sacrifice, and puttide on Ysaac his sone; forsothe he bar fier, and a swerd in hise hondis. And whanne thei tweyne yeden togidere, Isaac seide to his fadir, My fadir!"
    },
    {
      "verse": 7,
      "text": "And he answerde, What wolt thou, sone? He seide, Lo! fier and trees, where is the beeste of brent sacrifice?"
    },
    {
      "verse": 8,
      "text": "Abraham seide, My sone, God schal puruey to hym the beeste of brent sacrifice."
    },
    {
      "verse": 9,
      "text": "Therfor thei yeden to gidere, and camen to the place whiche God hadde schewid to hym, in which place Abraham bildide an auter, and dresside trees a boue; and whanne he hadde bounde to gidere Ysaac, his sone, he puttide Ysaac in the auter, on the heep of trees."
    },
    {
      "verse": 10,
      "text": "And he helde forth his hond, and took the swerd to sacrifice his sone."
    },
    {
      "verse": 11,
      "text": "And lo! an aungel of the Lord criede fro heuene, and seide, Abraham! Abraham!"
    },
    {
      "verse": 12,
      "text": "Which answerde, I am present. And the aungel seide to hym, Holde thou not forth thin honde on the child, nether do thou ony thing to him; now Y haue knowe that thou dredist God, and sparidist not thin oon gendrid sone for me."
    },
    {
      "verse": 13,
      "text": "Abraham reiside hise iyen, and he seiy `bihynde his bak a ram cleuynge bi hornes among breris, which he took, and offride brent sacrifice for the sone."
    },
    {
      "verse": 14,
      "text": "And he clepide the name of that place, The Lord seeth; wherfore it is seyd, til to dai, The Lord schal see in the hil."
    },
    {
      "verse": 15,
      "text": "Forsothe the aungel of the Lord clepide Abraham the secounde tyme fro heuene,"
    },
    {
      "verse": 16,
      "text": "and seide, The Lord seith, Y haue swore bi my silf, for thou hast do this thing, and hast not sparid thin oon gendrid for me,"
    },
    {
      "verse": 17,
      "text": "Y schal blesse thee, and Y schal multiplie thi seed as the sterris of heuene, and as grauel which is in the brynk of the see; thi seed schal gete the yatis of hise enemyes;"
    },
    {
      "verse": 18,
      "text": "and alle the folkis of erthe schulen be blessid in thi seed, for thou obeiedist to my vois."
    },
    {
      "verse": 19,
      "text": "Abraham turnede ayen to hise children, and thei yeden to Bersabee to gidere, and he dwellide there."
    },
    {
      "verse": 20,
      "text": "And so whanne these thingis weren don, it was teld to Abraham that also Melcha hadde bore sones to Nachor his brother;"
    },
    {
      "verse": 21,
      "text": "Hus the firste gendrid, and Buz his brothir, and Chamuhel the fadir of Sireis,"
    },
    {
      "verse": 22,
      "text": "and Cased, and Asan, and Feldas,"
    },
    {
      "verse": 23,
      "text": "and Jedlaf, and Batuhel, of whom Rebecca was borun; Melcha childide these eiyte to Nachor brother of Abraham."
    },
    {
      "verse": 24,
      "text": "Forsothe his concubyn, Roma bi name, childide Thabee, and Gaon, and Thaas, and Maacha."
    }
  ]
}
{
  "book_id": "EXO",
  "chapter": 24,
  "verses": [
    {
      "verse": 1,
      "text": "Also he seide to Moises, `Stie thou to the Lord, thou, and Aaron, and Nadab, and Abyu, and seuenti eldere men of Israel; and ye schulen worschipe afer,"
    },
    {
      "verse": 2,
      "text": "and Moises aloone stie to the Lord, and thei schulen not neiye, nether the puple schal stie with hym."
    },
    {
      "verse": 3,
      "text": "Therfore Moises cam, and telde to the puple alle the wordis and domes of the Lord; and al the puple answeride with o vois, We schulen do alle the wordis of the Lord, whiche he spak."
    },
    {
      "verse": 4,
      "text": "Forsothe Moises wroot alle the wordis of the Lord; and he roos eerli, and bildide an auter to the Lord at the rootis of the hil, and he bildide twelue titlis bi twelue lynagis of Israel."
    },
    {
      "verse": 5,
      "text": "And he sente yonge men of the sones of Israel, and thei offriden brent sacrifices, and `thei offriden pesible sacrifices `to the Lord, twelue calues."
    },
    {
      "verse": 6,
      "text": "And so Moises took half the part of the blood, and sente in to grete cuppis; forsothe he schedde the residue part on the auter."
    },
    {
      "verse": 7,
      "text": "And he took the book of the boond of pees, and redde, while the puple herde; whiche seiden, We schulen do alle thingis which the Lord spak, and we schulen be obedient."
    },
    {
      "verse": 8,
      "text": "Forsothe he took, and sprengide `the blood on the puple, and seide, This is the blood of the boond of pees, which the Lord couenauntide with yow on alle these wordis."
    },
    {
      "verse": 9,
      "text": "And Moises, and Aaron, and Nadab, and Abyu, and seuenti of the eldere men of Israel stieden,"
    },
    {
      "verse": 10,
      "text": "and seiyen God of Israel, vndur hise feet, as the werk of safire stoon, and as heuene whanne it is cleer."
    },
    {
      "verse": 11,
      "text": "And he sente not his hond on hem of the sones of Israel, that hadden go fer awei; and thei sien God, and eeten and drunkun."
    },
    {
      "verse": 12,
      "text": "Forsothe the Lord seide to Moises, `Stie thou to me in to the hil, and be thou there, and Y schal yyue to thee tablis of stoon, and the lawe, and comaundementis, whiche Y haue write, that thou teche the children of Israel."
    },
    {
      "verse": 13,
      "text": "Moises and Josue his mynystre risen, and Moises stiede in to the hil of God,"
    },
    {
      "verse": 14,
      "text": "and seide to the eldere men, Abide ye here, til we turnen ayen to you; ye han Aaron and Hur with you, if ony thing of questioun is maad, ye schulen telle to hem."
    },
    {
      "verse": 15,
      "text": "And whanne Moises hadde stied,"
    },
    {
      "verse": 16,
      "text": "a cloude hilide the hil, and the glorie of the Lord dwellide on Synai, and kyueride it with a cloude sixe daies; forsothe in the seuenthe dai the Lord clepide hym fro the myddis of the cloude; forsothe the licnesse of glorie of the Lord"
    },
    {
      "verse": 17,
      "text": "was as fier brennynge on the cop of the hil in the siyt of the sones of Israel."
    },
    {
      "verse": 18,
      "text": "And Moises entride into the myddis of the cloude, and stiede in to the hil, and he was there fourti daies and fourti nyytis."
    }
  ]
}
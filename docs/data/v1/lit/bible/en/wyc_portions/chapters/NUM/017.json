{
  "book_id": "NUM",
  "chapter": 17,
  "verses": [
    {
      "verse": 1,
      "text": "And the Lord spak to Moises, `and seide, Speke thou to the sones of Israel,"
    },
    {
      "verse": 2,
      "text": "and take thou yerdis, bi her kynredis, bi ech kynrede o yeerde, take thou of alle the princes of the lynagis twelue yerdis; and thou schalt write the name of each lynage aboue his yerde;"
    },
    {
      "verse": 3,
      "text": "forsothe the name of Aaron schal be in the lynage of Leuy, and o yerde schal conteyne alle the meynees of hem."
    },
    {
      "verse": 4,
      "text": "And thou schalt putte tho yerdis in the tabernacle of boond of pees, bifor the witnessyng, where Y schal speke to thee; the yerde of hym schal buriowne, whom Y schal chese of hem;"
    },
    {
      "verse": 5,
      "text": "and Y schal refreyne fro me the playnyngis of the sones of Israel, bi whiche thei grutchen ayens you."
    },
    {
      "verse": 6,
      "text": "And Moyses spak to the sones of Israel; and alle princes yauen to hym yerdis, bi alle lynagis; and the yerdis weren twelue, without the yerde of Aaron."
    },
    {
      "verse": 7,
      "text": "And whanne Moises hadde put tho yerdis bifor the Lord, in the tabernacle of witnessyng, he yede ayen in the day suynge,"
    },
    {
      "verse": 8,
      "text": "and founde that the yerde of Aaron, `in the hows of Leuy, buriounnede; and whanne knoppis weren greet, the blossoms `hadden broke out, whiche weren alargid in leeuys, and weren fourmed in to alemaundis."
    },
    {
      "verse": 9,
      "text": "Therfor Moyses brouyte forth alle the yerdis fro the siyt of the Lord to al the sones of Israel; and thei sien, and resseyueden ech his yerde."
    },
    {
      "verse": 10,
      "text": "And the Lord seide to Moises, Bere ayen the yerde of Aaron in to the tabernacle of witnessyng, that it be kept there in to `the signe of the rebel sones of Israel, and that her `playntis reste fro me, lest thei dien."
    },
    {
      "verse": 11,
      "text": "And Moises dide, as the Lord comaundide."
    },
    {
      "verse": 12,
      "text": "Forsothe the sones of Israel seiden to Moises, Lo! we ben wastid, alle we perischiden;"
    },
    {
      "verse": 13,
      "text": "who euer neiyeth to the tabernacle of the Lord, he dieth; whethir we schulen be doon awei alle `til to deeth?"
    }
  ]
}
{
  "book_id": "MAT",
  "chapter": 28,
  "verses": [
    {
      "verse": 1,
      "text": "But in the euentid of the sabat, that bigynneth to schyne in the firste dai of the woke, Marie Mawdelene cam, and another Marie, to se the sepulcre."
    },
    {
      "verse": 2,
      "text": "And lo! ther was maad a greet ertheschakyng; for the aungel of the Lord cam doun fro heuene, and neiyede, and turnede awei the stoon, and sat theron."
    },
    {
      "verse": 3,
      "text": "And his lokyng was as leit, and hise clothis as snowe;"
    },
    {
      "verse": 4,
      "text": "and for drede of hym the keperis weren afeerd, and thei weren maad as deede men."
    },
    {
      "verse": 5,
      "text": "But the aungel answeride, and seide to the wymmen, Nyle ye drede, for Y woot that ye seken Jhesu, that was crucified;"
    },
    {
      "verse": 6,
      "text": "he is not here, for he is risun, as he seide; come ye, and se ye the place, where the Lord was leid."
    },
    {
      "verse": 7,
      "text": "And go ye soone, and seie ye to his disciplis, that he is risun. And lo! he schal go bifore you in to Galilee; there ye schulen se hym."
    },
    {
      "verse": 8,
      "text": "Lo! Y haue biforseid to you. And thei wenten out soone fro the biriels, with drede and greet ioye, rennynge to telle to hise disciplis."
    },
    {
      "verse": 9,
      "text": "And lo! Jhesus mette hem, and seide, Heile ye. And thei neiyeden, and heelden his feet, and worschipiden him."
    },
    {
      "verse": 10,
      "text": "Thanne Jhesus seide to hem, Nyle ye drede; go ye, `telle ye to my britheren, that thei go in to Galile; there thei schulen se me."
    },
    {
      "verse": 11,
      "text": "And whanne thei weren goon, lo! summe of the keperis camen in to the citee, and telden to the princis of prestis alle thingis that weren doon."
    },
    {
      "verse": 12,
      "text": "And whanne thei weren gaderid togidere with the elder men, and hadden take her counseil, thei yauen to the kniytis miche monei, and seiden, Seie ye,"
    },
    {
      "verse": 13,
      "text": "that hise disciplis camen bi nyyt, and han stolen hym, while ye slepten."
    },
    {
      "verse": 14,
      "text": "And if this be herd of the iustice, we schulen counseile hym, and make you sikir."
    },
    {
      "verse": 15,
      "text": "And whanne the monei was takun, thei diden, as thei weren tauyt. And this word is pupplischid among the Jewis, til in to this day."
    },
    {
      "verse": 16,
      "text": "And the enleuen disciplis wenten in to Galilee, in to an hille, where Jhesus hadde ordeyned to hem."
    },
    {
      "verse": 17,
      "text": "And thei sayn hym, and worschipiden; but summe of hem doutiden."
    },
    {
      "verse": 18,
      "text": "And Jhesus cam nyy, and spak to hem, and seide, Al power in heuene and in erthe is youun to me."
    },
    {
      "verse": 19,
      "text": "Therfor go ye, and teche alle folkis, baptisynge hem in the name of the Fadir, and of the Sone, and of the Hooli Goost;"
    },
    {
      "verse": 20,
      "text": "techynge hem to kepe alle thingis, what euer thingis Y haue comaundid to you; and lo! Y am with you in alle daies, in to the ende of the world."
    }
  ]
}
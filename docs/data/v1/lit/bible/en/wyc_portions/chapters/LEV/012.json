{
  "book_id": "LEV",
  "chapter": 12,
  "verses": [
    {
      "verse": 1,
      "text": "And the Lord spak to Moises, `and seide, Speke thou to the sones of Israel,"
    },
    {
      "verse": 2,
      "text": "and thou schalt seie to hem, If a womman, whanne sche hath resseyued seed, childith a knaue child, sche schal be vnclene bi seuene daies bi the daies of departyng of corrupt blood, that renneth bi monethis;"
    },
    {
      "verse": 3,
      "text": "and the yong child schal be circumsidid in the eiytithe dai."
    },
    {
      "verse": 4,
      "text": "Sotheli sche schal dwelle thre and thretti daies in the blood of hir purifiyng; sche schal not touche ony hooli thing, nethir sche schal entre in to the seyntuarie, til the daies of her clensing be fillid."
    },
    {
      "verse": 5,
      "text": "Sotheli if sche childith a female, sche schal be vnclene twei woukis, bi the custom of flowyng of vnclene blood, and `thre scoor and sixe daies sche schal dwelle in the blood of her clensyng."
    },
    {
      "verse": 6,
      "text": "And whanne the daies of hir clensyng, for a sone, ether for a douytir, ben fillid, sche schal brynge a lomb of o yeer in to brent sacrifice, and a `bryd of a culuer, ethir a turtle, for synne, to the dore of the tabernacle of witnessyng;"
    },
    {
      "verse": 7,
      "text": "and sche schal yyue to the preest, which schal offre tho bifor the Lord, and schal preye for hir, and so sche schal be clensid fro the fowyng of hir blood. This is the lawe of a womman childynge a male, ethir a female."
    },
    {
      "verse": 8,
      "text": "That if hir hond fyndith not, nethir may offre a lomb, sche schal take twei turtlis, ethir twei `briddis of culueres, oon in to brent sacrifice, and the tother for synne; and the preest schal preye for hir, and so sche schal be clensid."
    }
  ]
}
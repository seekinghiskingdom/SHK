{
  "book_id": "DEU",
  "chapter": 21,
  "verses": [
    {
      "verse": 1,
      "text": "Whanne the careyn of a man slayn is foundun in the lond which thi Lord God schal yyue to thee, and `the gilti of sleyng is vnknowun,"
    },
    {
      "verse": 2,
      "text": "the grettere men in birthe and thi iugis schulen go out, and schulen mete fro the place of the careyn the spaces of alle citees `bi cumpas;"
    },
    {
      "verse": 3,
      "text": "and the eldre men of that citee, `which thei seen to be neer than othere, schulen take of the droue a cow calf, that `drow not yok, nether kittide the erthe with a schar;"
    },
    {
      "verse": 4,
      "text": "and thei schulen lede that cow calf to a scharp `valey, and ful of stoonys, that was neuere erid, nether resseyuede seed; and in that valey thei schulen kitte the heed of the cow calf."
    },
    {
      "verse": 5,
      "text": "And the preestis, the sones of Leuy, schulen neiye, whiche thi Lord God chees, that thei mynystre to hym, and blesse in his name, and al the cause hange at `the word of hem; and what euer thing is cleene ethir vncleene, be demed."
    },
    {
      "verse": 6,
      "text": "And the grettere men in birthe of that citee schulen come to the slayn man, and thei schulen waische her hondis on the cow calf, that was slayn in the valei;"
    },
    {
      "verse": 7,
      "text": "and thei schulen seie,\\f + \\fr 21:7 \\ft  seye with an ooth. \\f* Oure hondis schedden not out this blood, nether oure iyen sien."
    },
    {
      "verse": 8,
      "text": "Lord, be mercyful to thi puple Israel, whom thou `ayen brouytist, and arette thou not innocent blood in the myddis of thi puple Israel. And the gilt of blood schal be don awey fro hem."
    },
    {
      "verse": 9,
      "text": "Forsothe thou schalt be alien fro the blood of the innocent which is sched, whanne thou hast do that that the Lord comaundide."
    },
    {
      "verse": 10,
      "text": "If thou goist out to batel ayens thin enemyes, that thi Lord God bitakith hem in thin hond, and thou ledist prisoneris,"
    },
    {
      "verse": 11,
      "text": "and thou seest in the noumbre of prisounneris a fair womman, and thou louest hir, and wole haue hir to wijf,"
    },
    {
      "verse": 12,
      "text": "thou schalt brynge hir in to thin hows; `which womman schal schaue the heer, and schal kitte the nailes aboute, and sche schal putte awei the clooth,"
    },
    {
      "verse": 13,
      "text": "wher ynne sche was takun, and sche schal sitte in thin hows, and schal biwepe hir fadir and modir o monethe; and aftirward thou schalt entre to hir, and schalt sleepe with hir, and sche schal be thi wijf."
    },
    {
      "verse": 14,
      "text": "But if aftirward sche sittith not in thi soule, `that is, plesith not thi wille, thou schalt delyuere hir fre, nethir thou schalt mowe sille hir for money, nether oppresse bi power, for thou `madist hir lowe."
    },
    {
      "verse": 15,
      "text": "If a man hath twey wyues, oon loued, and `the tothir hateful, and he gendrith of hir fre children, and the sone of the hateful wijf is the firste gendrid,"
    },
    {
      "verse": 16,
      "text": "and the man wole departe the catel bitwixe hise sones, he schal not mowe make the sone of the loued wijf the firste gendrid, and sette bifor the sone of the hateful wijf,"
    },
    {
      "verse": 17,
      "text": "but he schal knowe the sone of the hateful wijf the firste gendrid, and he schal yyue to that sone alle thingis double of tho thingis that he hath; for this sone is the begynnyng of his fre children, and the firste gendrid thingis ben due to hym."
    },
    {
      "verse": 18,
      "text": "If a man gendrith a sone rebel, and ouerthewert, which herith not the comaundement of fadir and modir, and he is chastisid,"
    },
    {
      "verse": 19,
      "text": "and dispisith to obei, thei schulen take hym, and schulen lede to the eldre men of that citee, and to the yate of doom;"
    },
    {
      "verse": 20,
      "text": "and thei schulen seie to hem, This oure sone is ouerthewert and rebel; he dispisith to here oure monestyngis, `ethir heestis, he yyueth tent to glotonyes, and letcherie, and feestis."
    },
    {
      "verse": 21,
      "text": "The puple of the citee schal oppresse hym with stoonus, and he schal die, that ye do awei yuel fro the myddis of you, and that al Israel here, and drede."
    },
    {
      "verse": 22,
      "text": "Whanne a man doith a synne which is worthi to be punyschid bi deeth, and he is demed to deeth, and is hangid in a iebat,"
    },
    {
      "verse": 23,
      "text": "his careyn schal not dwelle in the tre, but it schal be biried in the same dai; for he that hangith in the cros is cursid of God,\\f + \\fr 21:23 \\ft  that is, curs is takun here for peyne of hangyng, youun of the iugis that holdun the place of God. is cursid of God: In Ebreu it is thus, the iustifiyng of God is hanging bi oure translacioun; curs is takun here for the peyne of hanging, youun of the iugis that holden the place of God; that this be the vndurstonding, for he that hangith in the tre, is cursid of God, that is, for sich peyne set of hem that holden the place of God, owith to suffise, and therfor ouer this he owith not to be priued fro biriyng. \\f* and thou schalt not defoule thi lond which thi Lord God yaf thee in to possessioun."
    }
  ]
}
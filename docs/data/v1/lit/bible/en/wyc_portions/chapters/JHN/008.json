{
  "book_id": "JHN",
  "chapter": 8,
  "verses": [
    {
      "verse": 1,
      "text": "But Jhesus wente in to the mount of Olyuete."
    },
    {
      "verse": 2,
      "text": "And eerli eft he cam in to the temple; and al the puple cam to hym; and he sat, and tauyte hem."
    },
    {
      "verse": 3,
      "text": "And scribis and Fariseis bryngen a womman takun in auoutrye, and thei settiden hir in the myddil,"
    },
    {
      "verse": 4,
      "text": "and seiden to hym, Maystir, this womman is now takun in auoutrie."
    },
    {
      "verse": 5,
      "text": "And in the lawe Moises comaundide vs to stoone suche; therfor what seist thou?"
    },
    {
      "verse": 6,
      "text": "And thei seiden this thing temptynge hym, that thei myyten accuse hym. And Jhesus bowide hym silf doun, and wroot with his fyngur in the erthe."
    },
    {
      "verse": 7,
      "text": "And whanne thei abiden axynge hym, he reiside hym silf, and seide to hem, He of you that is without synne, first caste a stoon in to hir."
    },
    {
      "verse": 8,
      "text": "And eft he bowide hym silf, and wroot in the erthe."
    },
    {
      "verse": 9,
      "text": "And thei herynge these thingis, wenten awei oon aftir anothir, and thei bigunnen fro the eldre men; and Jhesus dwelte aloone, and the womman stondynge in the myddil."
    },
    {
      "verse": 10,
      "text": "And Jhesus reiside hym silf, and seide to hir, Womman, where ben thei that accusiden thee? no man hath dampned thee."
    },
    {
      "verse": 11,
      "text": "Sche seide, No man, Lord. Jhesus seide `to hir, Nethir Y schal dampne thee; go thou, and now aftirward nyle thou synne more."
    },
    {
      "verse": 12,
      "text": "Therfor eft Jhesus spak to hem, and seide, Y am the liyt of the world; he that sueth me, walkith not in derknessis, but schal haue the liyt of lijf."
    },
    {
      "verse": 13,
      "text": "Therfor the Fariseis seiden, Thou berist witnessyng of thi silf; thi witnessyng is not trewe."
    },
    {
      "verse": 14,
      "text": "Jhesus answerde, and seide to hem, And if Y bere witnessyng of my silf, my witnessyng is trewe; for Y woot fro whennus Y cam, and whidur Y go."
    },
    {
      "verse": 15,
      "text": "But ye witen not fro whennus Y cam, ne whidur Y go. For ye demen aftir the fleisch, but Y deme no man;"
    },
    {
      "verse": 16,
      "text": "and if Y deme, my doom is trewe, for Y am not aloone, but Y and the fadir that sente me."
    },
    {
      "verse": 17,
      "text": "And in youre lawe it is writun, that the witnessyng of twei men is trewe."
    },
    {
      "verse": 18,
      "text": "Y am, that bere witnessyng of my silf, and the fadir that sente me, berith witnessyng of me."
    },
    {
      "verse": 19,
      "text": "Therfor thei seiden to hym, Where is thi fadir? Jhesus answeride, Nether ye knowen me, nethir ye knowen my fadir; if ye knewen me, perauenture ye schulden knowe also my fadir."
    },
    {
      "verse": 20,
      "text": "Jhesus spak these wordis in the tresorie, techynge in the temple; and no man took hym, for his our cam not yit."
    },
    {
      "verse": 21,
      "text": "Therfor eft Jhesus seide to hem, Lo! Y go, and ye schulen seke me, and ye schulen die in youre synne; whidur Y go, ye moun not come."
    },
    {
      "verse": 22,
      "text": "Therfor the Jewis seiden, Whether he schal sle hym silf, for he seith, Whidur Y go, ye moun not come?"
    },
    {
      "verse": 23,
      "text": "And he seide to hem, Ye ben of bynethe, Y am of aboue; ye ben of this world, Y am not of this world."
    },
    {
      "verse": 24,
      "text": "Therfor Y seide to you, that ye schulen die in youre synnes; for if ye bileuen not that Y am, ye schulen die in youre synne."
    },
    {
      "verse": 25,
      "text": "Therfor thei seiden to hym, Who art thou? Jhesus seide to hem, The bigynnyng, which also speke to you."
    },
    {
      "verse": 26,
      "text": "Y haue many thingis to speke, and deme of you, but he that sente me is sothefast; and Y speke in the world these thingis, that Y herde of hym."
    },
    {
      "verse": 27,
      "text": "And thei knewen not, that he clepide his fadir God."
    },
    {
      "verse": 28,
      "text": "Therfor Jhesus seith to hem, Whanne ye han areisid mannus sone, thanne ye schulen knowe, that Y am, and of my silf Y do no thing; but as my fadir tauyte me, Y speke these thingis."
    },
    {
      "verse": 29,
      "text": "And he that sente me is with me, and lefte me not aloone; for Y do euermore tho thingis, that ben plesynge to hym."
    },
    {
      "verse": 30,
      "text": "Whanne he spak these thingis, manye bileueden in hym."
    },
    {
      "verse": 31,
      "text": "Therfor Jhesus seide to the Jewis, that bileueden in hym, If ye dwellen in my word, verili ye schulen be my disciplis;"
    },
    {
      "verse": 32,
      "text": "and ye schulen knowe the treuthe, and the treuthe schal make you fre."
    },
    {
      "verse": 33,
      "text": "Therfor the Jewis answeriden to hym, We ben the seed of Abraham, and we serueden neuere to man; hou seist thou, That ye schulen be fre?"
    },
    {
      "verse": 34,
      "text": "Jhesus answeride to hem, Treuli, treuli, Y seie to you, ech man that doith synne, is seruaunt of synne."
    },
    {
      "verse": 35,
      "text": "And the seruaunt dwellith not in the hows with outen ende, but the sone dwellith with outen ende."
    },
    {
      "verse": 36,
      "text": "Therfor if the sone make you fre, verili ye schulen be fre."
    },
    {
      "verse": 37,
      "text": "Y woot that ye ben Abrahams sones, but ye seken to sle me, for my word takith not in you."
    },
    {
      "verse": 38,
      "text": "Y speke tho thingis, that Y say at my fadir; and ye doen tho thingis, that ye sayn at youre fadir."
    },
    {
      "verse": 39,
      "text": "Thei answerden, and seiden to hym, Abraham is oure fadir. Jhesus seith to hem, If ye ben the sones of Abraham, do ye the werkis of Abraham."
    },
    {
      "verse": 40,
      "text": "But now ye seken to sle `me, a man that haue spoken to you treuthe, that Y herde of God; Abraham dide not this thing."
    },
    {
      "verse": 41,
      "text": "Ye doen the werkis of youre fadir. Therfor thei seiden to hym, We ben not borun of fornycacioun; we han o fadir, God."
    },
    {
      "verse": 42,
      "text": "But Jhesus seith to hem, If God were youre fadir, sotheli ye schulden loue me; for Y passide forth of God, and cam; for nether Y cam of my silf, but he sente me."
    },
    {
      "verse": 43,
      "text": "Whi knowen ye not my speche? for ye moun not here my word."
    },
    {
      "verse": 44,
      "text": "Ye ben of the fadir, the deuel, and ye wolen do the desyris of youre fadir. He was a mansleere fro the bigynnyng, and he stood not in treuthe; for treuthe is not in hym. Whanne he spekith lesyng, he spekith of his owne; for he is a liere, and fadir of it."
    },
    {
      "verse": 45,
      "text": "But for Y seie treuthe, ye bileuen not to me."
    },
    {
      "verse": 46,
      "text": "Who of you schal repreue me of synne? if Y sey treuthe, whi bileuen ye not to me?"
    },
    {
      "verse": 47,
      "text": "He that is of God, herith the wordis of God; therfor ye heren not, for ye ben not of God."
    },
    {
      "verse": 48,
      "text": "Therfor the Jewis answeriden, and seiden, Whether we seien not wel, that thou art a Samaritan, and hast a deuel?"
    },
    {
      "verse": 49,
      "text": "Jhesus answerde, and seide, Y haue not a deuel, but Y onoure my fadir, and ye han vnhonourid me."
    },
    {
      "verse": 50,
      "text": "For Y seke not my glorye; there is he, that sekith, and demeth."
    },
    {
      "verse": 51,
      "text": "Treuli, treuli, Y seie to you, if ony man kepe my word, he schal not taste deth with outen ende."
    },
    {
      "verse": 52,
      "text": "Therfor the Jewis seiden, Now we han knowun, that thou hast a deuel. Abraham is deed, and the prophetis, and thou seist, If ony man kepe my word, he schal not taste deth withouten ende."
    },
    {
      "verse": 53,
      "text": "Whether thou art grettere than oure fader Abraham, that is deed, and the prophetis ben deed; whom makist thou thi silf?"
    },
    {
      "verse": 54,
      "text": "Jhesus answeride, If Y glorifie my silf, my glorie is nouyt; my fadir, is that glorifieth me, whom ye seien, that he is youre God."
    },
    {
      "verse": 55,
      "text": "And ye han not knowun hym, but Y haue knowun hym; and if Y seie that Y knowe hym not, Y schal be a liere lich to you; but Y knowe hym, and Y kepe his word."
    },
    {
      "verse": 56,
      "text": "Abraham, youre fadir, gladide to se my dai; and he saiy, and ioyede."
    },
    {
      "verse": 57,
      "text": "Thanne the Jewis seiden to hym, Thou hast not yit fifti yeer, and hast thou seien Abraham?"
    },
    {
      "verse": 58,
      "text": "Therfor Jhesus seide to hem, Treuli, treuli, Y seie to you, bifor that Abraham schulde be, Y am."
    },
    {
      "verse": 59,
      "text": "Therfor thei token stonys, to caste to hym; but Jhesus hidde hym, and wente out of the temple."
    }
  ]
}
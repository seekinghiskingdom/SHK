{
  "book_id": "JHN",
  "chapter": 17,
  "verses": [
    {
      "verse": 1,
      "text": "These thingis Jhesus spak, and whanne he hadde cast vp hise iyen in to heuene, he seide, Fadir, the our cometh, clarifie thi sone, that thi sone clarifie thee."
    },
    {
      "verse": 2,
      "text": "As thou hast youun to hym power on ech fleisch, that al thing that thou hast youun to hym, he yyue to hem euerlastynge lijf."
    },
    {
      "verse": 3,
      "text": "And this is euerlastynge lijf, that thei knowe thee very God aloone, and whom thou hast sent, Jhesu Crist."
    },
    {
      "verse": 4,
      "text": "Y haue clarified thee on the erthe, Y haue endid the werk, that thou hast youun to me to do."
    },
    {
      "verse": 5,
      "text": "And now, fadir, clarifie thou me at thi silf, with the clerenesse that Y hadde at thee, bifor the world was maad."
    },
    {
      "verse": 6,
      "text": "Y haue schewid thi name to tho men, whiche thou hast youun to me of the world; thei weren thine, and thou hast youun hem to me, and thei han kept thi word."
    },
    {
      "verse": 7,
      "text": "And now thei han knowun, that alle thingis that thou hast youun to me, ben of thee."
    },
    {
      "verse": 8,
      "text": "For the wordis that thou hast youun to me, Y yaf to hem; and thei han takun, and han knowun verili, that Y wente out fro thee; and thei bileueden, that thou sentist me."
    },
    {
      "verse": 9,
      "text": "Y preie for hem, Y preye not for the world, but for hem that thou hast youun to me, for thei ben thine."
    },
    {
      "verse": 10,
      "text": "And alle my thingis ben thine, and thi thingis ben myne; and Y am clarified in hem."
    },
    {
      "verse": 11,
      "text": "And now Y am not in the world, and these ben in the world, and Y come to thee. Hooli fadir, kepe hem in thi name, whiche thou yauest to me, that thei ben oon, as we ben."
    },
    {
      "verse": 12,
      "text": "While Y was with hem, Y kepte hem in thi name; thilke that thou yauest to me, Y kepte, and noon of hem perischide, but the sone of perdicioun, that the scripture be fulfillid."
    },
    {
      "verse": 13,
      "text": "But now Y come to thee, and Y speke these thingis in the world, that thei haue my ioie fulfillid in hem silf."
    },
    {
      "verse": 14,
      "text": "Y yaf to hem thi word, and the world hadde hem in hate; for thei ben not of the world, as Y am not of the world."
    },
    {
      "verse": 15,
      "text": "Y preye not, that thou take hem awei fro the world, but that thou kepe hem fro yuel."
    },
    {
      "verse": 16,
      "text": "They ben not of the world, as Y am not of the world."
    },
    {
      "verse": 17,
      "text": "Halewe thou hem in treuth; thi word is treuthe."
    },
    {
      "verse": 18,
      "text": "As thou sentist me in to the world, also Y sente hem `in to the world."
    },
    {
      "verse": 19,
      "text": "And Y halewe my silf for hem, that also thei ben halewid in treuthe."
    },
    {
      "verse": 20,
      "text": "And Y preye not oneli for hem, but also for hem that schulden bileue in to me bi the word of hem;"
    },
    {
      "verse": 21,
      "text": "that all ben oon, as thou, fadir, in me, and Y in thee, that also thei in vs be oon; that the world bileue, that thou hast sent me."
    },
    {
      "verse": 22,
      "text": "And Y haue youun to hem the clerenesse, that thou hast youun to me, that thei ben oon,"
    },
    {
      "verse": 23,
      "text": "as we ben oon; Y in hem, and thou in me, that thei be endid in to oon; and that the world knowe, that thou sentist me, and hast loued hem, as thou hast loued also me."
    },
    {
      "verse": 24,
      "text": "Fadir, thei whiche thou yauest to me, Y wole that where Y am, that thei be with me, that thei see my clerenesse, that thou hast youun to me; for thou louedist me bifor the makyng of the world."
    },
    {
      "verse": 25,
      "text": "Fadir, riytfuli the world knew thee not, but Y knew thee, and these knewen, that thou sentist me."
    },
    {
      "verse": 26,
      "text": "And Y haue maad thi name knowun to hem, and schal make knowun; that the loue bi which thou `hast loued me, be in hem, and Y in hem."
    }
  ]
}
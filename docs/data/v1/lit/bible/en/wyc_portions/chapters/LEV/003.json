{
  "book_id": "LEV",
  "chapter": 3,
  "verses": [
    {
      "verse": 1,
      "text": "That if his offryng is a sacrifice of pesible thingis, and he wole offre of oxun, he schal offre bifore the Lord a male, ether a female, without wem."
    },
    {
      "verse": 2,
      "text": "And he schal sette hond on the heed of his sacrifice, that schal be offrid in the entryng of the tabernacle; and the sones of Aaron preest schulen schede the blood bi the cumpas of the auter."
    },
    {
      "verse": 3,
      "text": "And thei schulen offre of the sacrifice of pesible thingis in to offryng to the Lord, the fatnesse that hilith the entrailis, and what euer thing of fatnesse is with ynne;"
    },
    {
      "verse": 4,
      "text": "thei schulen offre twey kydeneris, with the fatnesse bi which the guttis clepid ylyon ben hilid, and the calle of the lyuer with the litle reynes."
    },
    {
      "verse": 5,
      "text": "And thei schulen brenne tho on the auter, in to brent sacrifice, whanne fier is put vndur the trees, in to offryng of swettest odour to the Lord."
    },
    {
      "verse": 6,
      "text": "Sotheli if his offryng is of scheep, and a sacrifice of pesible thingis, whether he offrith a male ether a female, tho schulen be without wem."
    },
    {
      "verse": 7,
      "text": "If he offrith a lombe bifor the Lord,"
    },
    {
      "verse": 8,
      "text": "he schal sette his hond on the heed of his sacrifice, that schal be offrid in the porche of the tabernacle of witnessyng; and the sones of Aaron schulen schede the blood therof bi `the cumpas of the auter."
    },
    {
      "verse": 9,
      "text": "And thei schulen offre of the sacrifice of pesible thingis a sacrifice to the Lord, the innere fatnesse,"
    },
    {
      "verse": 10,
      "text": "and al the tail with the reynes, and the fatnesse that hilith the wombe, and alle the entrailis, and euer eithir litil reyne, with the fatnesse which is bisidis the `guttis clepid ylion, and the calle of the mawe, with the litle reynes."
    },
    {
      "verse": 11,
      "text": "And the preest schal brenne tho on the auter, in to the fedyng of fier, and of the offryng to the Lord."
    },
    {
      "verse": 12,
      "text": "If his offryng is a geet, and he offrith it to the Lord,"
    },
    {
      "verse": 13,
      "text": "he schal sette his hond on the heed therof, and he schal offre it in to the entryng of the tabernacle of witnessyng; and the sones of Aaron schulen schede the blood therof bi the cumpas of the auter."
    },
    {
      "verse": 14,
      "text": "And thei schulen take therof, in to `the fedyng of the Lordis fier, the fatnesse that hilith the wombe, and that hilith alle the entrailis,"
    },
    {
      "verse": 15,
      "text": "and twei litle reynes with the calle which is on tho bisidis ilion, and the fatnesse of the mawe, with the entrails that cleuen to the litle reynes."
    },
    {
      "verse": 16,
      "text": "And the preest schal brenne tho on the auter, in to the fedyng of fier, and of swettest odour; al the fatnesse schal be the Lordis,"
    },
    {
      "verse": 17,
      "text": "by euerlastynge riyt in generaciouns, and in alle youre dwellyng placis, nether in ony maner ye schulen ete blood, nethir fatnesse."
    }
  ]
}
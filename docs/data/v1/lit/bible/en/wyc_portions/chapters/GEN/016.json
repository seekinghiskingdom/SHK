{
  "book_id": "GEN",
  "chapter": 16,
  "verses": [
    {
      "verse": 1,
      "text": "Therfor Sarai, wijf of Abram, hadde not gendrid fre children; but sche hadde a seruauntesse of Egipt, Agar bi name, and seide to hir hosebonde, Lo!"
    },
    {
      "verse": 2,
      "text": "the Lord hath closid me, that Y schulde not bere child; entre thou to my seruauntesse, if in hap Y schal take children, nameli of hir. And whanne he assentide to hir preiynge, sche took Agar Egipcian,"
    },
    {
      "verse": 3,
      "text": "hir seruauntesse, after ten yeer aftir that thei begunne to enhabite in the lond of Chanaan, and sche yaf Agar wiif to hir hosebonde."
    },
    {
      "verse": 4,
      "text": "And Abram entride to Agar; and Agar seiy that sche hadde conseyued, and sche dispiside hir ladi."
    },
    {
      "verse": 5,
      "text": "And Saray seide to Abram, Thou doist wickidli ayens me; I yaf my seruauntesse in to thi bosum, which seeth, that sche conseyuede, and dispisith me; the Lord deme betwixe me and thee."
    },
    {
      "verse": 6,
      "text": "And Abram answerde and seide to hir, Lo! thi seruauntesse is in thin hond; vse thou hir as `it likith. Therfor for Sarai turmentide hir, sche fledde awei."
    },
    {
      "verse": 7,
      "text": "And whanne the aungel of the Lord hadde founde hir bisidis a welle of watir in wildernesse, which welle is in the weie of Sur in deseert,"
    },
    {
      "verse": 8,
      "text": "he seide to hir, Fro whennus comest thou Agar, the seruauntesse of Sarai, and whidur goist thou? Which answerde, Y fle fro the face of Sarai my ladi."
    },
    {
      "verse": 9,
      "text": "And the aungel of the Lord seide to hir, Turne thou ayen to thi ladi, and be thou mekid vndur hir hondis."
    },
    {
      "verse": 10,
      "text": "And eft he seide, Y multipliynge schal multiplie thi seed, and it schal not be noumbrid for multitude."
    },
    {
      "verse": 11,
      "text": "And aftirward he seide, Lo! thou hast conseyued, and thou schalt bere a sone, and thou schalt clepe his name Ismael, for the Lord hath herd thi turment;"
    },
    {
      "verse": 12,
      "text": "this schal be a wielde man; his hond schal be ayens alle men, and the hondis of alle men schulen be ayens him; and he schal sette tabernaclis euene ayens alle his britheren."
    },
    {
      "verse": 13,
      "text": "Forsothe Agar clepide the name of the Lord that spak to hir, Thou God that seiyest me; for sche seide, Forsothe here Y seiy the hynderere thingis of him that siy me."
    },
    {
      "verse": 14,
      "text": "Therfor sche clepide thilke pit, the pit of hym that lyueth and seeth me; thilk pit is bitwixe Cades and Barad."
    },
    {
      "verse": 15,
      "text": "And Agar childide a sone to Abram, which clepide his name Ismael."
    },
    {
      "verse": 16,
      "text": "Abram was of `eiyti yeere and sixe, whanne Agar childide Ysmael to hym."
    }
  ]
}
{
  "book_id": "GEN",
  "chapter": 4,
  "verses": [
    {
      "verse": 1,
      "text": "Forsothe Adam knewe Eue his wijf, which conseyuede, and childide Cayn, and seide, Y haue gete a man bi God."
    },
    {
      "verse": 2,
      "text": "And efte sche childide his brother Abel. Forsothe Abel was a kepere of scheep, and Cayn was an erthe tilyere."
    },
    {
      "verse": 3,
      "text": "Sotheli it was don after many daies, that Cayn offride yiftis to the Lord of the fruytis of erthe;"
    },
    {
      "verse": 4,
      "text": "and Abel offride of the first gendrid of his floc, and of the fatnesse of tho. And the Lord bihelde to Abel and to the yiftis of hym;"
    },
    {
      "verse": 5,
      "text": "sotheli he bihelde not to Cayn and to hise yiftis. And Cayn was wrooth greetli, and his cheer felde doun."
    },
    {
      "verse": 6,
      "text": "And the Lord seide to hym, Whi art thou wrooth, and whi felde doun thi face?"
    },
    {
      "verse": 7,
      "text": "Whether not if thou schalt do wel, thou schalt resseyue; but if thou doist yuele, thi synne schal be present anoon in the yatis? but the desir therof schal be vndur thee, and thou schalt be lord therof."
    },
    {
      "verse": 8,
      "text": "And Cayn seide to Abel his brother, Go we out. And whanne thei weren in the feeld, Cayn roos ayens his brother Abel, and killide him."
    },
    {
      "verse": 9,
      "text": "And the Lord seide to Cayn, Where is Abel thi brother? Which answerde, Y woot not; whether Y am the kepere of my brothir?"
    },
    {
      "verse": 10,
      "text": "And God seide to Cayn, What hast thou do? the vois of the blood of thi brother crieth to me fro erthe."
    },
    {
      "verse": 11,
      "text": "Now therfor thou schalt be cursid on erthe, that openyde his mouth, and resseyuede of thin hond the blood of thi brothir."
    },
    {
      "verse": 12,
      "text": "Whanne thou schalt worche the erthe, it schal not yyue his fruytis to thee; thou schalt be vnstable of dwellyng and fleynge aboute on erthe in alle the daies of thi lijf."
    },
    {
      "verse": 13,
      "text": "And Cayn seide to the Lord, My wickidnesse is more than that Y disserue foryyuenesse; lo!"
    },
    {
      "verse": 14,
      "text": "to dai thou castist me out fro the face of the erthe; and Y schal be hid fro thi face, and Y schal be vnstable of dwellyng and fleynge aboute in erthe; therfore ech man that schal fynde me schal slee me."
    },
    {
      "verse": 15,
      "text": "And the Lord seide to hym, It schal not be don so, but ech man that schal slee Cayn shal be punyschid seuenfold. And the Lord settide a signe in Cayn, that ech man that schulde fynde hym schulde not slee hym."
    },
    {
      "verse": 16,
      "text": "And Cayn yede out fro the face of the Lord, and dwellide fleynge aboute in erthe, at the eest coost of Eden."
    },
    {
      "verse": 17,
      "text": "Forsothe Cayn knewe his wiif, which conseyuede, and childide Enoth; and Cayn bildide a citee, and clepide the name therof of the name of hise sone Enoth."
    },
    {
      "verse": 18,
      "text": "Forsothe Enoth gendride Irad, and Irad gendride Manyael, and Manyael gendride Matusael, and Matusael gendride Lameth;"
    },
    {
      "verse": 19,
      "text": "that took twei wyues, the name to o wijf was Ada, and the name to the tother was Sella."
    },
    {
      "verse": 20,
      "text": "And Ada gendride Jabel, that was the fadir of dwellers in tentis and of shepherdis;"
    },
    {
      "verse": 21,
      "text": "and the name of his brother was Tubal, he was the fadir of syngeris in harpe and orgun."
    },
    {
      "verse": 22,
      "text": "And Sella gendride Tubalcayn, that was an hamerbetere, and smyyt on alle werkis of bras and of yrun; forsothe the sistir of Tubalcayn was Neoma."
    },
    {
      "verse": 23,
      "text": "And Lameth seide to his wyues Ada and Sella, Ye wyues of Lameth, here my vois, and herkne my word; for Y haue slayn a man bi my wounde, and a yong wexynge man bi my `violent betyng;"
    },
    {
      "verse": 24,
      "text": "veniaunce schal be youun seuenfold of Cayn, forsothe of Lameth seuentisithis seuensithis."
    },
    {
      "verse": 25,
      "text": "Also yit Adam knewe his wijf, and sche childide a sone, and clepide his name Seth, and seide, God hath put to me another seed for Abel, whom Cayn killide."
    },
    {
      "verse": 26,
      "text": "But also a sone was borun to Seth, which sone he clepide Enos; this Enos bigan to clepe inwardli the name of the Lord."
    }
  ]
}
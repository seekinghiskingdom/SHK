{
  "book_id": "MAT",
  "chapter": 15,
  "verses": [
    {
      "verse": 1,
      "text": "Thanne the scribis and the Farisees camen to hym fro Jerusalem, and seiden,"
    },
    {
      "verse": 2,
      "text": "Whi breken thi disciplis the tradiciouns of eldere men? for thei waisschen not her hondis, whanne thei eten breed."
    },
    {
      "verse": 3,
      "text": "He answeride, and seide to hem, Whi breken ye the maundement of God for youre tradicioun?"
    },
    {
      "verse": 4,
      "text": "For God seide, Honoure thi fadir and thi modir, and he that cursith fadir or modir, die bi deeth."
    },
    {
      "verse": 5,
      "text": "But ye seien, Who euer seith to fadir or modir, What euere yifte is of me, it schal profite to thee;"
    },
    {
      "verse": 6,
      "text": "and he hath not worschipid his fadir or his modir; and ye han maad the maundement of God voide for youre tradicioun."
    },
    {
      "verse": 7,
      "text": "Ypocritis, Isaie, the prophete, prophesiede wel of you,"
    },
    {
      "verse": 8,
      "text": "and seide, This puple honourith me with lippis, but her herte is fer fro me;"
    },
    {
      "verse": 9,
      "text": "and thei worschipen me `with outen cause, techynge the doctrines and maundementis of men."
    },
    {
      "verse": 10,
      "text": "And whanne the puple weren clepid to gidere to hym, he seide to hem, Here ye, and `vndurstonde ye."
    },
    {
      "verse": 11,
      "text": "That thing that entrith in to the mouth, defoulith not a man; but that thing that cometh out of the mouth, defoulith a man."
    },
    {
      "verse": 12,
      "text": "Thanne hise disciplis camen, and seiden to hym, Thou knowist, that, if this word be herd, the Farisees ben sclaundrid?"
    },
    {
      "verse": 13,
      "text": "And he answeride, and seide, Eueri plauntyng, that my fadir of heuene hath not plauntid, shal be drawun vp by the roote."
    },
    {
      "verse": 14,
      "text": "Suffre ye hem; thei ben blynde, and leederis of blynde men. And if a blynd man lede a blynd man, bothe fallen doun in to the diche."
    },
    {
      "verse": 15,
      "text": "Petre answeride, and seide to hym, Expowne to vs this parable."
    },
    {
      "verse": 16,
      "text": "And he seide, Yit `ye ben also with oute vndurstondyng?"
    },
    {
      "verse": 17,
      "text": "Vndurstonden ye not, that al thing that entrith in to the mouth, goith in to the wombe, and is sent out in to the goyng awei?"
    },
    {
      "verse": 18,
      "text": "But tho thingis that comen forth fro the mouth, goon out of the herte, and tho thingis defoulen a man."
    },
    {
      "verse": 19,
      "text": "For of the herte goon out yuele thouytis, mansleyngis, auowtries, fornycaciouns, theftis, fals witnessyngis, blasfemyes."
    },
    {
      "verse": 20,
      "text": "Thes thingis it ben that defoulen a man; but to ete with hondis not waischun, defoulith not a man."
    },
    {
      "verse": 21,
      "text": "And Jhesus yede out fro thennus, and wente in to the coostis of Tire and Sidon."
    },
    {
      "verse": 22,
      "text": "And lo! a womman of Canane yede out of tho coostis, and criede, and seide to him, Lord, the sone of Dauid, haue merci on me; my douyter is yuel traueilid of a feend."
    },
    {
      "verse": 23,
      "text": "And he answeride not to hir a word. And hise disciplis camen, and preieden hym, and seiden, Leue thou hir, for she crieth aftir vs."
    },
    {
      "verse": 24,
      "text": "He answeride, and seide, Y am not sent, but to the scheep of the hous of Israel that perischiden."
    },
    {
      "verse": 25,
      "text": "And she cam, and worschipide hym, and seide, Lord, helpe me."
    },
    {
      "verse": 26,
      "text": "Which answeride, and seide, It is not good to take the breed of children, and caste to houndis."
    },
    {
      "verse": 27,
      "text": "And she seide, Yhis, Lord; for whelpis eten of the crummes, that fallen doun fro the bord of her lordis."
    },
    {
      "verse": 28,
      "text": "Thanne Jhesus answeride, and seide to hir, A! womman, thi feith is greet; be it doon to thee, as thou wolt. And hir douytir was helid fro that hour."
    },
    {
      "verse": 29,
      "text": "And whanne Jhesus hadde passed fro thennus, he cam bisidis the see of Galilee. And he yede vp in to an hil, and sat there."
    },
    {
      "verse": 30,
      "text": "And myche puple cam to hym, and hadden with hem doumbe men and crokid, feble and blynde, and many other; and thei castiden doun hem at hise feet. And he helide hem,"
    },
    {
      "verse": 31,
      "text": "so that the puple wondriden seynge doumbe men spekynge, and crokid goynge, blynde men seynge; and thei magnyfieden God of Israel."
    },
    {
      "verse": 32,
      "text": "And Jhesus, whanne hise disciplis weren clepid to gidere, seide to hem, Y haue reuthe of the puple, for thei han abiden now thre daies with me, and han no thing to ete; and Y wole not leeue hem fastynge, lest thei failen in the weie."
    },
    {
      "verse": 33,
      "text": "And the disciplis seien to him, Wherof thanne so many looues among vs in desert, to fulfille so greet a puple?"
    },
    {
      "verse": 34,
      "text": "And Jhesus seide to hem, Hou many looues han ye? And thei seiden, Seuene, and a fewe smale fisshis."
    },
    {
      "verse": 35,
      "text": "And he comaundide to the puple, to sitte to mete on the erthe."
    },
    {
      "verse": 36,
      "text": "And he took seuene looues and fyue fischis, and dide thankyngis, and brak, and yaf to hise disciplis; and the disciplis yauen to the puple."
    },
    {
      "verse": 37,
      "text": "And alle eten, and weren fulfillid, and thei token that that was left of relifes, seuene lepis fulle."
    },
    {
      "verse": 38,
      "text": "And thei that eten weren foure thousynde of men, with outen litle children and wymmen."
    },
    {
      "verse": 39,
      "text": "And whanne he hadde left the puple, he wente vp in to a boot, and cam in to the coostis of Magedan."
    }
  ]
}
{
  "book_id": "GAL",
  "chapter": 5,
  "verses": [
    {
      "verse": 1,
      "text": "Τῇ ἐλευθερίᾳ οὖν ᾗ Χριστὸς ἡμᾶς ἠλευθέρωσεν στήκετε, καὶ μὴ πάλιν ζυγῷ δουλείας ἐνέχεσθε."
    },
    {
      "verse": 2,
      "text": "Ἴδε, ἐγώ, Παῦλος, λέγω ὑμῖν ὅτι ἐὰν περιτέμνησθε, Χριστὸς ὑμᾶς οὐδὲν ὠφελήσει."
    },
    {
      "verse": 3,
      "text": "Μαρτύρομαι δὲ πάλιν παντὶ ἀνθρώπῳ περιτεμνομένῳ ὅτι ὀφειλέτης ἐστὶν ὅλον τὸν νόμον ποιῆσαι."
    },
    {
      "verse": 4,
      "text": "Κατηργήθητε ἀπὸ τοῦ Χριστοῦ, οἵτινες ἐν νόμῳ δικαιοῦσθε· τῆς χάριτος ἐξεπέσετε."
    },
    {
      "verse": 5,
      "text": "Ἡμεῖς γὰρ Πνεύματι ἐκ πίστεως ἐλπίδα δικαιοσύνης ἀπεκδεχόμεθα."
    },
    {
      "verse": 6,
      "text": "Ἐν γὰρ Χριστῷ Ἰησοῦ οὔτε περιτομή τι ἰσχύει οὔτε ἀκροβυστία, ἀλλὰ πίστις δι᾿ ἀγάπης ἐνεργουμένη."
    },
    {
      "verse": 7,
      "text": "Ἐτρέχετε καλῶς· τίς ὑμᾶς ἐνέκοψεν τῇ ἀληθείᾳ μὴ πείθεσθαι;"
    },
    {
      "verse": 8,
      "text": "Ἡ πεισμονὴ οὐκ ἐκ τοῦ καλοῦντος ὑμᾶς."
    },
    {
      "verse": 9,
      "text": "Μικρὰ ζύμη ὅλον τὸ φύραμα ζυμοῖ."
    },
    {
      "verse": 10,
      "text": "Ἐγὼ πέποιθα εἰς ὑμᾶς ἐν Κυρίῳ ὅτι οὐδὲν ἄλλο φρονήσετε· ὁ δὲ ταράσσων ὑμᾶς βαστάσει τὸ κρῖμα, ὅστις ἂν ᾖ."
    },
    {
      "verse": 11,
      "text": "Ἐγὼ δέ, ἀδελφοί, εἰ περιτομὴν ἔτι κηρύσσω, τί ἔτι διώκομαι; Ἄρα κατήργηται τὸ σκάνδαλον τοῦ σταυροῦ."
    },
    {
      "verse": 12,
      "text": "Ὄφελον καὶ ἀποκόψονται οἱ ἀναστατοῦντες ὑμᾶς."
    },
    {
      "verse": 13,
      "text": "Ὑμεῖς γὰρ ἐπ᾿ ἐλευθερίᾳ ἐκλήθητε, ἀδελφοί· μόνον μὴ τὴν ἐλευθερίαν εἰς ἀφορμὴν τῇ σαρκί, ἀλλὰ διὰ τῆς ἀγάπης δουλεύετε ἀλλήλοις."
    },
    {
      "verse": 14,
      "text": "Ὁ γὰρ πᾶς νόμος ἐν ἑνὶ λόγῳ πληροῦται, ἐν τῷ «ἀγαπήσεις τὸν πλησίον σου ὡς σεαυτόν.»"
    },
    {
      "verse": 15,
      "text": "Εἰ δὲ ἀλλήλους δάκνετε καὶ κατεσθίετε, βλέπετε μὴ ὑπὸ ἀλλήλων ἀναλωθῆτε. Spirit vs flesh"
    },
    {
      "verse": 16,
      "text": "Λέγω δέ· Πνεύματι περιπατεῖτε, καὶ ἐπιθυμίαν σαρκὸς οὐ μὴ τελέσητε."
    },
    {
      "verse": 17,
      "text": "Ἡ γὰρ σὰρξ ἐπιθυμεῖ κατὰ τοῦ Πνεύματος, τὸ δὲ Πνεῦμα κατὰ τῆς σαρκός· ταῦτα δὲ ἀντίκειται ἀλλήλοις, ἵνα μὴ ἃ ἂν θέλητε, ταῦτα ποιῆτε."
    },
    {
      "verse": 18,
      "text": "Εἰ δὲ Πνεύματι ἄγεσθε οὐκ ἐστὲ ὑπὸ νόμον."
    },
    {
      "verse": 19,
      "text": "Φανερὰ δέ ἐστιν τὰ ἔργα τῆς σαρκός, ἅτινά ἐστιν· μοιχεία, πορνεία, ἀκαθαρσία, ἀσέλγεια,"
    },
    {
      "verse": 20,
      "text": "εἰδωλολατρία, φαρμακεία, ἔχθραι, ἔρις, ζῆλοι, θυμοί, ἐριθεῖαι, διχοστασίαι, αἱρέσεις,"
    },
    {
      "verse": 21,
      "text": "φθόνοι, φόνοι, μέθαι, κῶμοι, καὶ τὰ ὅμοια τούτοις· ἃ προλέγω ὑμῖν, καθὼς καὶ προεῖπον, ὅτι οἱ τὰ τοιαῦτα πράσσοντες βασιλείαν Θεοῦ οὐ κληρονομήσουσιν."
    },
    {
      "verse": 22,
      "text": "Ὁ δὲ καρπὸς τοῦ Πνεύματός ἐστιν ἀγάπη, χαρά, εἰρήνη, μακροθυμία, χρηστότης, ἀγαθωσύνη, πίστις,"
    },
    {
      "verse": 23,
      "text": "πρᾳότης, ἐγκράτεια—κατὰ τῶν τοιούτων οὐκ ἔστιν νόμος."
    },
    {
      "verse": 24,
      "text": "Οἱ δὲ τοῦ Χριστοῦ τὴν σάρκα ἐσταύρωσαν σὺν τοῖς παθήμασιν καὶ ταῖς ἐπιθυμίαις."
    },
    {
      "verse": 25,
      "text": "Εἰ ζῶμεν Πνεύματι, Πνεύματι καὶ στοιχῶμεν."
    },
    {
      "verse": 26,
      "text": "Μὴ γινώμεθα κενόδοξοι, ἀλλήλους προκαλούμενοι, ἀλλήλοις φθονοῦντες."
    }
  ]
}
{
  "book_id": "PSA",
  "chapter": 69,
  "verses": [
    {
      "verse": 1,
      "text": "למנצח על שושנים לדוד הושיעני אלהים כי באו מים עד נפש׃"
    },
    {
      "verse": 2,
      "text": "טבעתי ביון מצולה ואין מעמד באתי במעמקי מים ושבלת שטפתני׃"
    },
    {
      "verse": 3,
      "text": "יגעתי בקראי נחר גרוני כלו עיני מיחל לאלהי׃"
    },
    {
      "verse": 4,
      "text": "רבו משערות ראשי שנאי חנם עצמו מצמיתי איבי שקר אשר לא גזלתי אז אשיב׃"
    },
    {
      "verse": 5,
      "text": "אלהים אתה ידעת לאולתי ואשמותי ממך לא נכחדו׃"
    },
    {
      "verse": 6,
      "text": "אל יבשו בי קויך אדני יהוה צבאות אל יכלמו בי מבקשיך אלהי ישראל׃"
    },
    {
      "verse": 7,
      "text": "כי עליך נשאתי חרפה כסתה כלמה פני׃"
    },
    {
      "verse": 8,
      "text": "מוזר הייתי לאחי ונכרי לבני אמי׃"
    },
    {
      "verse": 9,
      "text": "כי קנאת ביתך אכלתני וחרפות חורפיך נפלו עלי׃"
    },
    {
      "verse": 10,
      "text": "ואבכה בצום נפשי ותהי לחרפות לי׃"
    },
    {
      "verse": 11,
      "text": "ואתנה לבושי שק ואהי להם למשל׃"
    },
    {
      "verse": 12,
      "text": "ישיחו בי ישבי שער ונגינות שותי שכר׃"
    },
    {
      "verse": 13,
      "text": "ואני תפלתי לך יהוה עת רצון אלהים ברב חסדך ענני באמת ישעך׃"
    },
    {
      "verse": 14,
      "text": "הצילני מטיט ואל אטבעה אנצלה משנאי וממעמקי מים׃"
    },
    {
      "verse": 15,
      "text": "אל תשטפני שבלת מים ואל תבלעני מצולה ואל תאטר עלי באר פיה׃"
    },
    {
      "verse": 16,
      "text": "ענני יהוה כי טוב חסדך כרב רחמיך פנה אלי׃"
    },
    {
      "verse": 17,
      "text": "ואל תסתר פניך מעבדך כי צר לי מהר ענני׃"
    },
    {
      "verse": 18,
      "text": "קרבה אל נפשי גאלה למען איבי פדני׃"
    },
    {
      "verse": 19,
      "text": "אתה ידעת חרפתי ובשתי וכלמתי נגדך כל צוררי׃"
    },
    {
      "verse": 20,
      "text": "חרפה שברה לבי ואנושה ואקוה לנוד ואין ולמנחמים ולא מצאתי׃"
    },
    {
      "verse": 21,
      "text": "ויתנו בברותי ראש ולצמאי ישקוני חמץ׃"
    },
    {
      "verse": 22,
      "text": "יהי שלחנם לפניהם לפח ולשלומים למוקש׃"
    },
    {
      "verse": 23,
      "text": "תחשכנה עיניהם מראות ומתניהם תמיד המעד׃"
    },
    {
      "verse": 24,
      "text": "שפך עליהם זעמך וחרון אפך ישיגם׃"
    },
    {
      "verse": 25,
      "text": "תהי טירתם נשמה באהליהם אל יהי ישב׃"
    },
    {
      "verse": 26,
      "text": "כי אתה אשר הכית רדפו ואל מכאוב חלליך יספרו׃"
    },
    {
      "verse": 27,
      "text": "תנה עון על עונם ואל יבאו בצדקתך׃"
    },
    {
      "verse": 28,
      "text": "ימחו מספר חיים ועם צדיקים אל יכתבו׃"
    },
    {
      "verse": 29,
      "text": "ואני עני וכואב ישועתך אלהים תשגבני׃"
    },
    {
      "verse": 30,
      "text": "אהללה שם אלהים בשיר ואגדלנו בתודה׃"
    },
    {
      "verse": 31,
      "text": "ותיטב ליהוה משור פר מקרן מפריס׃"
    },
    {
      "verse": 32,
      "text": "ראו ענוים ישמחו דרשי אלהים ויחי לבבכם׃"
    },
    {
      "verse": 33,
      "text": "כי שמע אל אביונים יהוה ואת אסיריו לא בזה׃"
    },
    {
      "verse": 34,
      "text": "יהללוהו שמים וארץ ימים וכל רמש בם׃"
    },
    {
      "verse": 35,
      "text": "כי אלהים יושיע ציון ויבנה ערי יהודה וישבו שם וירשוה׃"
    },
    {
      "verse": 36,
      "text": "וזרע עבדיו ינחלוה ואהבי שמו ישכנו בה׃"
    }
  ]
}
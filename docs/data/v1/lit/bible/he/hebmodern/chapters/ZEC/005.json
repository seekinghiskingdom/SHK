{
  "book_id": "ZEC",
  "chapter": 5,
  "verses": [
    {
      "verse": 1,
      "text": "ואשוב ואשא עיני ואראה והנה מגלה עפה׃"
    },
    {
      "verse": 2,
      "text": "ויאמר אלי מה אתה ראה ואמר אני ראה מגלה עפה ארכה עשרים באמה ורחבה עשר באמה׃"
    },
    {
      "verse": 3,
      "text": "ויאמר אלי זאת האלה היוצאת על פני כל הארץ כי כל הגנב מזה כמוה נקה וכל הנשבע מזה כמוה נקה׃"
    },
    {
      "verse": 4,
      "text": "הוצאתיה נאם יהוה צבאות ובאה אל בית הגנב ואל בית הנשבע בשמי לשקר ולנה בתוך ביתו וכלתו ואת עציו ואת אבניו׃"
    },
    {
      "verse": 5,
      "text": "ויצא המלאך הדבר בי ויאמר אלי שא נא עיניך וראה מה היוצאת הזאת׃"
    },
    {
      "verse": 6,
      "text": "ואמר מה היא ויאמר זאת האיפה היוצאת ויאמר זאת עינם בכל הארץ׃"
    },
    {
      "verse": 7,
      "text": "והנה ככר עפרת נשאת וזאת אשה אחת יושבת בתוך האיפה׃"
    },
    {
      "verse": 8,
      "text": "ויאמר זאת הרשעה וישלך אתה אל תוך האיפה וישלך את אבן העפרת אל פיה׃"
    },
    {
      "verse": 9,
      "text": "ואשא עיני וארא והנה שתים נשים יוצאות ורוח בכנפיהם ולהנה כנפים ככנפי החסידה ותשאנה את האיפה בין הארץ ובין השמים׃"
    },
    {
      "verse": 10,
      "text": "ואמר אל המלאך הדבר בי אנה המה מולכות את האיפה׃"
    },
    {
      "verse": 11,
      "text": "ויאמר אלי לבנות לה בית בארץ שנער והוכן והניחה שם על מכנתה׃"
    }
  ]
}
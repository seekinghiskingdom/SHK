{
  "book_id": "EZK",
  "chapter": 2,
  "verses": [
    {
      "verse": 1,
      "text": "ויאמר אלי בן אדם עמד על רגליך ואדבר אתך׃"
    },
    {
      "verse": 2,
      "text": "ותבא בי רוח כאשר דבר אלי ותעמדני על רגלי ואשמע את מדבר אלי׃"
    },
    {
      "verse": 3,
      "text": "ויאמר אלי בן אדם שולח אני אותך אל בני ישראל אל גוים המורדים אשר מרדו בי המה ואבותם פשעו בי עד עצם היום הזה׃"
    },
    {
      "verse": 4,
      "text": "והבנים קשי פנים וחזקי לב אני שולח אותך אליהם ואמרת אליהם כה אמר אדני יהוה׃"
    },
    {
      "verse": 5,
      "text": "והמה אם ישמעו ואם יחדלו כי בית מרי המה וידעו כי נביא היה בתוכם׃"
    },
    {
      "verse": 6,
      "text": "ואתה בן אדם אל תירא מהם ומדבריהם אל תירא כי סרבים וסלונים אותך ואל עקרבים אתה יושב מדבריהם אל תירא ומפניהם אל תחת כי בית מרי המה׃"
    },
    {
      "verse": 7,
      "text": "ודברת את דברי אליהם אם ישמעו ואם יחדלו כי מרי המה׃"
    },
    {
      "verse": 8,
      "text": "ואתה בן אדם שמע את אשר אני מדבר אליך אל תהי מרי כבית המרי פצה פיך ואכל את אשר אני נתן אליך׃"
    },
    {
      "verse": 9,
      "text": "ואראה והנה יד שלוחה אלי והנה בו מגלת ספר׃"
    },
    {
      "verse": 10,
      "text": "ויפרש אותה לפני והיא כתובה פנים ואחור וכתוב אליה קנים והגה והי׃"
    }
  ]
}
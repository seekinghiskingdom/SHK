{
  "book_id": "PSA",
  "chapter": 48,
  "verses": [
    {
      "verse": 1,
      "text": "שיר מזמור לבני קרח גדול יהוה ומהלל מאד בעיר אלהינו הר קדשו׃"
    },
    {
      "verse": 2,
      "text": "יפה נוף משוש כל הארץ הר ציון ירכתי צפון קרית מלך רב׃"
    },
    {
      "verse": 3,
      "text": "אלהים בארמנותיה נודע למשגב׃"
    },
    {
      "verse": 4,
      "text": "כי הנה המלכים נועדו עברו יחדו׃"
    },
    {
      "verse": 5,
      "text": "המה ראו כן תמהו נבהלו נחפזו׃"
    },
    {
      "verse": 6,
      "text": "רעדה אחזתם שם חיל כיולדה׃"
    },
    {
      "verse": 7,
      "text": "ברוח קדים תשבר אניות תרשיש׃"
    },
    {
      "verse": 8,
      "text": "כאשר שמענו כן ראינו בעיר יהוה צבאות בעיר אלהינו אלהים יכוננה עד עולם סלה׃"
    },
    {
      "verse": 9,
      "text": "דמינו אלהים חסדך בקרב היכלך׃"
    },
    {
      "verse": 10,
      "text": "כשמך אלהים כן תהלתך על קצוי ארץ צדק מלאה ימינך׃"
    },
    {
      "verse": 11,
      "text": "ישמח הר ציון תגלנה בנות יהודה למען משפטיך׃"
    },
    {
      "verse": 12,
      "text": "סבו ציון והקיפוה ספרו מגדליה׃"
    },
    {
      "verse": 13,
      "text": "שיתו לבכם לחילה פסגו ארמנותיה למען תספרו לדור אחרון׃"
    },
    {
      "verse": 14,
      "text": "כי זה אלהים אלהינו עולם ועד הוא ינהגנו על מות׃"
    }
  ]
}
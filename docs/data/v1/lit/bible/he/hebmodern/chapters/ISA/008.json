{
  "book_id": "ISA",
  "chapter": 8,
  "verses": [
    {
      "verse": 1,
      "text": "ויאמר יהוה אלי קח לך גליון גדול וכתב עליו בחרט אנוש למהר שלל חש בז׃"
    },
    {
      "verse": 2,
      "text": "ואעידה לי עדים נאמנים את אוריה הכהן ואת זכריהו בן יברכיהו׃"
    },
    {
      "verse": 3,
      "text": "ואקרב אל הנביאה ותהר ותלד בן ויאמר יהוה אלי קרא שמו מהר שלל חש בז׃"
    },
    {
      "verse": 4,
      "text": "כי בטרם ידע הנער קרא אבי ואמי ישא את חיל דמשק ואת שלל שמרון לפני מלך אשור׃"
    },
    {
      "verse": 5,
      "text": "ויסף יהוה דבר אלי עוד לאמר׃"
    },
    {
      "verse": 6,
      "text": "יען כי מאס העם הזה את מי השלח ההלכים לאט ומשוש את רצין ובן רמליהו׃"
    },
    {
      "verse": 7,
      "text": "ולכן הנה אדני מעלה עליהם את מי הנהר העצומים והרבים את מלך אשור ואת כל כבודו ועלה על כל אפיקיו והלך על כל גדותיו׃"
    },
    {
      "verse": 8,
      "text": "וחלף ביהודה שטף ועבר עד צואר יגיע והיה מטות כנפיו מלא רחב ארצך עמנו אל׃"
    },
    {
      "verse": 9,
      "text": "רעו עמים וחתו והאזינו כל מרחקי ארץ התאזרו וחתו התאזרו וחתו׃"
    },
    {
      "verse": 10,
      "text": "עצו עצה ותפר דברו דבר ולא יקום כי עמנו אל׃"
    },
    {
      "verse": 11,
      "text": "כי כה אמר יהוה אלי בחזקת היד ויסרני מלכת בדרך העם הזה לאמר׃"
    },
    {
      "verse": 12,
      "text": "לא תאמרון קשר לכל אשר יאמר העם הזה קשר ואת מוראו לא תיראו ולא תעריצו׃"
    },
    {
      "verse": 13,
      "text": "את יהוה צבאות אתו תקדישו והוא מוראכם והוא מערצכם׃"
    },
    {
      "verse": 14,
      "text": "והיה למקדש ולאבן נגף ולצור מכשול לשני בתי ישראל לפח ולמוקש ליושב ירושלם׃"
    },
    {
      "verse": 15,
      "text": "וכשלו בם רבים ונפלו ונשברו ונוקשו ונלכדו׃"
    },
    {
      "verse": 16,
      "text": "צור תעודה חתום תורה בלמדי׃"
    },
    {
      "verse": 17,
      "text": "וחכיתי ליהוה המסתיר פניו מבית יעקב וקויתי לו׃"
    },
    {
      "verse": 18,
      "text": "הנה אנכי והילדים אשר נתן לי יהוה לאתות ולמופתים בישראל מעם יהוה צבאות השכן בהר ציון׃"
    },
    {
      "verse": 19,
      "text": "וכי יאמרו אליכם דרשו אל האבות ואל הידענים המצפצפים והמהגים הלוא עם אל אלהיו ידרש בעד החיים אל המתים׃"
    },
    {
      "verse": 20,
      "text": "לתורה ולתעודה אם לא יאמרו כדבר הזה אשר אין לו שחר׃"
    },
    {
      "verse": 21,
      "text": "ועבר בה נקשה ורעב והיה כי ירעב והתקצף וקלל במלכו ובאלהיו ופנה למעלה׃"
    },
    {
      "verse": 22,
      "text": "ואל ארץ יביט והנה צרה וחשכה מעוף צוקה ואפלה מנדח׃"
    }
  ]
}
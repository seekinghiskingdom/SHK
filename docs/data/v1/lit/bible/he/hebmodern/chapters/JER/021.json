{
  "book_id": "JER",
  "chapter": 21,
  "verses": [
    {
      "verse": 1,
      "text": "הדבר אשר היה אל ירמיהו מאת יהוה בשלח אליו המלך צדקיהו את פשחור בן מלכיה ואת צפניה בן מעשיה הכהן לאמר׃"
    },
    {
      "verse": 2,
      "text": "דרש נא בעדנו את יהוה כי נבוכדראצר מלך בבל נלחם עלינו אולי יעשה יהוה אותנו ככל נפלאתיו ויעלה מעלינו׃"
    },
    {
      "verse": 3,
      "text": "ויאמר ירמיהו אליהם כה תאמרן אל צדקיהו׃"
    },
    {
      "verse": 4,
      "text": "כה אמר יהוה אלהי ישראל הנני מסב את כלי המלחמה אשר בידכם אשר אתם נלחמים בם את מלך בבל ואת הכשדים הצרים עליכם מחוץ לחומה ואספתי אותם אל תוך העיר הזאת׃"
    },
    {
      "verse": 5,
      "text": "ונלחמתי אני אתכם ביד נטויה ובזרוע חזקה ובאף ובחמה ובקצף גדול׃"
    },
    {
      "verse": 6,
      "text": "והכיתי את יושבי העיר הזאת ואת האדם ואת הבהמה בדבר גדול ימתו׃"
    },
    {
      "verse": 7,
      "text": "ואחרי כן נאם יהוה אתן את צדקיהו מלך יהודה ואת עבדיו ואת העם ואת הנשארים בעיר הזאת מן הדבר מן החרב ומן הרעב ביד נבוכדראצר מלך בבל וביד איביהם וביד מבקשי נפשם והכם לפי חרב לא יחוס עליהם ולא יחמל ולא ירחם׃"
    },
    {
      "verse": 8,
      "text": "ואל העם הזה תאמר כה אמר יהוה הנני נתן לפניכם את דרך החיים ואת דרך המות׃"
    },
    {
      "verse": 9,
      "text": "הישב בעיר הזאת ימות בחרב וברעב ובדבר והיוצא ונפל על הכשדים הצרים עליכם יחיה והיתה לו נפשו לשלל׃"
    },
    {
      "verse": 10,
      "text": "כי שמתי פני בעיר הזאת לרעה ולא לטובה נאם יהוה ביד מלך בבל תנתן ושרפה באש׃"
    },
    {
      "verse": 11,
      "text": "ולבית מלך יהודה שמעו דבר יהוה׃"
    },
    {
      "verse": 12,
      "text": "בית דוד כה אמר יהוה דינו לבקר משפט והצילו גזול מיד עושק פן תצא כאש חמתי ובערה ואין מכבה מפני רע מעלליהם׃"
    },
    {
      "verse": 13,
      "text": "הנני אליך ישבת העמק צור המישר נאם יהוה האמרים מי יחת עלינו ומי יבוא במעונותינו׃"
    },
    {
      "verse": 14,
      "text": "ופקדתי עליכם כפרי מעלליכם נאם יהוה והצתי אש ביערה ואכלה כל סביביה׃"
    }
  ]
}
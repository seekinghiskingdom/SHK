{
  "book_id": "PSA",
  "chapter": 96,
  "verses": [
    {
      "verse": 1,
      "text": "שירו ליהוה שיר חדש שירו ליהוה כל הארץ׃"
    },
    {
      "verse": 2,
      "text": "שירו ליהוה ברכו שמו בשרו מיום ליום ישועתו׃"
    },
    {
      "verse": 3,
      "text": "ספרו בגוים כבודו בכל העמים נפלאותיו׃"
    },
    {
      "verse": 4,
      "text": "כי גדול יהוה ומהלל מאד נורא הוא על כל אלהים׃"
    },
    {
      "verse": 5,
      "text": "כי כל אלהי העמים אלילים ויהוה שמים עשה׃"
    },
    {
      "verse": 6,
      "text": "הוד והדר לפניו עז ותפארת במקדשו׃"
    },
    {
      "verse": 7,
      "text": "הבו ליהוה משפחות עמים הבו ליהוה כבוד ועז׃"
    },
    {
      "verse": 8,
      "text": "הבו ליהוה כבוד שמו שאו מנחה ובאו לחצרותיו׃"
    },
    {
      "verse": 9,
      "text": "השתחוו ליהוה בהדרת קדש חילו מפניו כל הארץ׃"
    },
    {
      "verse": 10,
      "text": "אמרו בגוים יהוה מלך אף תכון תבל בל תמוט ידין עמים במישרים׃"
    },
    {
      "verse": 11,
      "text": "ישמחו השמים ותגל הארץ ירעם הים ומלאו׃"
    },
    {
      "verse": 12,
      "text": "יעלז שדי וכל אשר בו אז ירננו כל עצי יער׃"
    },
    {
      "verse": 13,
      "text": "לפני יהוה כי בא כי בא לשפט הארץ ישפט תבל בצדק ועמים באמונתו׃"
    }
  ]
}
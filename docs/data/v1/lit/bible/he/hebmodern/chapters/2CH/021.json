{
  "book_id": "2CH",
  "chapter": 21,
  "verses": [
    {
      "verse": 1,
      "text": "וישכב יהושפט עם אבתיו ויקבר עם אבתיו בעיר דויד וימלך יהורם בנו תחתיו׃"
    },
    {
      "verse": 2,
      "text": "ולו אחים בני יהושפט עזריה ויחיאל וזכריהו ועזריהו ומיכאל ושפטיהו כל אלה בני יהושפט מלך ישראל׃"
    },
    {
      "verse": 3,
      "text": "ויתן להם אביהם מתנות רבות לכסף ולזהב ולמגדנות עם ערי מצרות ביהודה ואת הממלכה נתן ליהורם כי הוא הבכור׃"
    },
    {
      "verse": 4,
      "text": "ויקם יהורם על ממלכת אביו ויתחזק ויהרג את כל אחיו בחרב וגם משרי ישראל׃"
    },
    {
      "verse": 5,
      "text": "בן שלשים ושתים שנה יהורם במלכו ושמונה שנים מלך בירושלם׃"
    },
    {
      "verse": 6,
      "text": "וילך בדרך מלכי ישראל כאשר עשו בית אחאב כי בת אחאב היתה לו אשה ויעש הרע בעיני יהוה׃"
    },
    {
      "verse": 7,
      "text": "ולא אבה יהוה להשחית את בית דויד למען הברית אשר כרת לדויד וכאשר אמר לתת לו ניר ולבניו כל הימים׃"
    },
    {
      "verse": 8,
      "text": "בימיו פשע אדום מתחת יד יהודה וימליכו עליהם מלך׃"
    },
    {
      "verse": 9,
      "text": "ויעבר יהורם עם שריו וכל הרכב עמו ויהי קם לילה ויך את אדום הסובב אליו ואת שרי הרכב׃"
    },
    {
      "verse": 10,
      "text": "ויפשע אדום מתחת יד יהודה עד היום הזה אז תפשע לבנה בעת ההיא מתחת ידו כי עזב את יהוה אלהי אבתיו׃"
    },
    {
      "verse": 11,
      "text": "גם הוא עשה במות בהרי יהודה ויזן את ישבי ירושלם וידח את יהודה׃"
    },
    {
      "verse": 12,
      "text": "ויבא אליו מכתב מאליהו הנביא לאמר כה אמר יהוה אלהי דויד אביך תחת אשר לא הלכת בדרכי יהושפט אביך ובדרכי אסא מלך יהודה׃"
    },
    {
      "verse": 13,
      "text": "ותלך בדרך מלכי ישראל ותזנה את יהודה ואת ישבי ירושלם כהזנות בית אחאב וגם את אחיך בית אביך הטובים ממך הרגת׃"
    },
    {
      "verse": 14,
      "text": "הנה יהוה נגף מגפה גדולה בעמך ובבניך ובנשיך ובכל רכושך׃"
    },
    {
      "verse": 15,
      "text": "ואתה בחליים רבים במחלה מעיך עד יצאו מעיך מן החלי ימים על ימים׃"
    },
    {
      "verse": 16,
      "text": "ויער יהוה על יהורם את רוח הפלשתים והערבים אשר על יד כושים׃"
    },
    {
      "verse": 17,
      "text": "ויעלו ביהודה ויבקעוה וישבו את כל הרכוש הנמצא לבית המלך וגם בניו ונשיו ולא נשאר לו בן כי אם יהואחז קטן בניו׃"
    },
    {
      "verse": 18,
      "text": "ואחרי כל זאת נגפו יהוה במעיו לחלי לאין מרפא׃"
    },
    {
      "verse": 19,
      "text": "ויהי לימים מימים וכעת צאת הקץ לימים שנים יצאו מעיו עם חליו וימת בתחלאים רעים ולא עשו לו עמו שרפה כשרפת אבתיו׃"
    },
    {
      "verse": 20,
      "text": "בן שלשים ושתים היה במלכו ושמונה שנים מלך בירושלם וילך בלא חמדה ויקברהו בעיר דויד ולא בקברות המלכים׃"
    }
  ]
}
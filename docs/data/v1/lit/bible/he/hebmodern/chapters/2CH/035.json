{
  "book_id": "2CH",
  "chapter": 35,
  "verses": [
    {
      "verse": 1,
      "text": "ויעש יאשיהו בירושלם פסח ליהוה וישחטו הפסח בארבעה עשר לחדש הראשון׃"
    },
    {
      "verse": 2,
      "text": "ויעמד הכהנים על משמרותם ויחזקם לעבודת בית יהוה׃"
    },
    {
      "verse": 3,
      "text": "ויאמר ללוים המבונים לכל ישראל הקדושים ליהוה תנו את ארון הקדש בבית אשר בנה שלמה בן דויד מלך ישראל אין לכם משא בכתף עתה עבדו את יהוה אלהיכם ואת עמו ישראל׃"
    },
    {
      "verse": 4,
      "text": "והכונו לבית אבותיכם כמחלקותיכם בכתב דויד מלך ישראל ובמכתב שלמה בנו׃"
    },
    {
      "verse": 5,
      "text": "ועמדו בקדש לפלגות בית האבות לאחיכם בני העם וחלקת בית אב ללוים׃"
    },
    {
      "verse": 6,
      "text": "ושחטו הפסח והתקדשו והכינו לאחיכם לעשות כדבר יהוה ביד משה׃"
    },
    {
      "verse": 7,
      "text": "וירם יאשיהו לבני העם צאן כבשים ובני עזים הכל לפסחים לכל הנמצא למספר שלשים אלף ובקר שלשת אלפים אלה מרכוש המלך׃"
    },
    {
      "verse": 8,
      "text": "ושריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושש מאות ובקר שלש מאות׃"
    },
    {
      "verse": 9,
      "text": "וכונניהו ושמעיהו ונתנאל אחיו וחשביהו ויעיאל ויוזבד שרי הלוים הרימו ללוים לפסחים חמשת אלפים ובקר חמש מאות׃"
    },
    {
      "verse": 10,
      "text": "ותכון העבודה ויעמדו הכהנים על עמדם והלוים על מחלקותם כמצות המלך׃"
    },
    {
      "verse": 11,
      "text": "וישחטו הפסח ויזרקו הכהנים מידם והלוים מפשיטים׃"
    },
    {
      "verse": 12,
      "text": "ויסירו העלה לתתם למפלגות לבית אבות לבני העם להקריב ליהוה ככתוב בספר משה וכן לבקר׃"
    },
    {
      "verse": 13,
      "text": "ויבשלו הפסח באש כמשפט והקדשים בשלו בסירות ובדודים ובצלחות ויריצו לכל בני העם׃"
    },
    {
      "verse": 14,
      "text": "ואחר הכינו להם ולכהנים כי הכהנים בני אהרן בהעלות העולה והחלבים עד לילה והלוים הכינו להם ולכהנים בני אהרן׃"
    },
    {
      "verse": 15,
      "text": "והמשררים בני אסף על מעמדם כמצות דויד ואסף והימן וידתון חוזה המלך והשערים לשער ושער אין להם לסור מעל עבדתם כי אחיהם הלוים הכינו להם׃"
    },
    {
      "verse": 16,
      "text": "ותכון כל עבודת יהוה ביום ההוא לעשות הפסח והעלות עלות על מזבח יהוה כמצות המלך יאשיהו׃"
    },
    {
      "verse": 17,
      "text": "ויעשו בני ישראל הנמצאים את הפסח בעת ההיא ואת חג המצות שבעת ימים׃"
    },
    {
      "verse": 18,
      "text": "ולא נעשה פסח כמהו בישראל מימי שמואל הנביא וכל מלכי ישראל לא עשו כפסח אשר עשה יאשיהו והכהנים והלוים וכל יהודה וישראל הנמצא ויושבי ירושלם׃"
    },
    {
      "verse": 19,
      "text": "בשמונה עשרה שנה למלכות יאשיהו נעשה הפסח הזה׃"
    },
    {
      "verse": 20,
      "text": "אחרי כל זאת אשר הכין יאשיהו את הבית עלה נכו מלך מצרים להלחם בכרכמיש על פרת ויצא לקראתו יאשיהו׃"
    },
    {
      "verse": 21,
      "text": "וישלח אליו מלאכים לאמר מה לי ולך מלך יהודה לא עליך אתה היום כי אל בית מלחמתי ואלהים אמר לבהלני חדל לך מאלהים אשר עמי ואל ישחיתך׃"
    },
    {
      "verse": 22,
      "text": "ולא הסב יאשיהו פניו ממנו כי להלחם בו התחפש ולא שמע אל דברי נכו מפי אלהים ויבא להלחם בבקעת מגדו׃"
    },
    {
      "verse": 23,
      "text": "וירו הירים למלך יאשיהו ויאמר המלך לעבדיו העבירוני כי החליתי מאד׃"
    },
    {
      "verse": 24,
      "text": "ויעבירהו עבדיו מן המרכבה וירכיבהו על רכב המשנה אשר לו ויוליכהו ירושלם וימת ויקבר בקברות אבתיו וכל יהודה וירושלם מתאבלים על יאשיהו׃"
    },
    {
      "verse": 25,
      "text": "ויקונן ירמיהו על יאשיהו ויאמרו כל השרים והשרות בקינותיהם על יאשיהו עד היום ויתנום לחק על ישראל והנם כתובים על הקינות׃"
    },
    {
      "verse": 26,
      "text": "ויתר דברי יאשיהו וחסדיו ככתוב בתורת יהוה׃"
    },
    {
      "verse": 27,
      "text": "ודבריו הראשנים והאחרנים הנם כתובים על ספר מלכי ישראל ויהודה׃"
    }
  ]
}
{
  "book_id": "EST",
  "chapter": 6,
  "verses": [
    {
      "verse": 1,
      "text": "בלילה ההוא נדדה שנת המלך ויאמר להביא את ספר הזכרנות דברי הימים ויהיו נקראים לפני המלך׃"
    },
    {
      "verse": 2,
      "text": "וימצא כתוב אשר הגיד מרדכי על בגתנא ותרש שני סריסי המלך משמרי הסף אשר בקשו לשלח יד במלך אחשורוש׃"
    },
    {
      "verse": 3,
      "text": "ויאמר המלך מה נעשה יקר וגדולה למרדכי על זה ויאמרו נערי המלך משרתיו לא נעשה עמו דבר׃"
    },
    {
      "verse": 4,
      "text": "ויאמר המלך מי בחצר והמן בא לחצר בית המלך החיצונה לאמר למלך לתלות את מרדכי על העץ אשר הכין לו׃"
    },
    {
      "verse": 5,
      "text": "ויאמרו נערי המלך אליו הנה המן עמד בחצר ויאמר המלך יבוא׃"
    },
    {
      "verse": 6,
      "text": "ויבוא המן ויאמר לו המלך מה לעשות באיש אשר המלך חפץ ביקרו ויאמר המן בלבו למי יחפץ המלך לעשות יקר יותר ממני׃"
    },
    {
      "verse": 7,
      "text": "ויאמר המן אל המלך איש אשר המלך חפץ ביקרו׃"
    },
    {
      "verse": 8,
      "text": "יביאו לבוש מלכות אשר לבש בו המלך וסוס אשר רכב עליו המלך ואשר נתן כתר מלכות בראשו׃"
    },
    {
      "verse": 9,
      "text": "ונתון הלבוש והסוס על יד איש משרי המלך הפרתמים והלבישו את האיש אשר המלך חפץ ביקרו והרכיבהו על הסוס ברחוב העיר וקראו לפניו ככה יעשה לאיש אשר המלך חפץ ביקרו׃"
    },
    {
      "verse": 10,
      "text": "ויאמר המלך להמן מהר קח את הלבוש ואת הסוס כאשר דברת ועשה כן למרדכי היהודי היושב בשער המלך אל תפל דבר מכל אשר דברת׃"
    },
    {
      "verse": 11,
      "text": "ויקח המן את הלבוש ואת הסוס וילבש את מרדכי וירכיבהו ברחוב העיר ויקרא לפניו ככה יעשה לאיש אשר המלך חפץ ביקרו׃"
    },
    {
      "verse": 12,
      "text": "וישב מרדכי אל שער המלך והמן נדחף אל ביתו אבל וחפוי ראש׃"
    },
    {
      "verse": 13,
      "text": "ויספר המן לזרש אשתו ולכל אהביו את כל אשר קרהו ויאמרו לו חכמיו וזרש אשתו אם מזרע היהודים מרדכי אשר החלות לנפל לפניו לא תוכל לו כי נפול תפול לפניו׃"
    },
    {
      "verse": 14,
      "text": "עודם מדברים עמו וסריסי המלך הגיעו ויבהלו להביא את המן אל המשתה אשר עשתה אסתר׃"
    }
  ]
}
{
  "book_id": "2KI",
  "chapter": 21,
  "verses": [
    {
      "verse": 1,
      "text": "בן שתים עשרה שנה מנשה במלכו וחמשים וחמש שנה מלך בירושלם ושם אמו חפצי בה׃"
    },
    {
      "verse": 2,
      "text": "ויעש הרע בעיני יהוה כתועבת הגוים אשר הוריש יהוה מפני בני ישראל׃"
    },
    {
      "verse": 3,
      "text": "וישב ויבן את הבמות אשר אבד חזקיהו אביו ויקם מזבחת לבעל ויעש אשרה כאשר עשה אחאב מלך ישראל וישתחו לכל צבא השמים ויעבד אתם׃"
    },
    {
      "verse": 4,
      "text": "ובנה מזבחת בבית יהוה אשר אמר יהוה בירושלם אשים את שמי׃"
    },
    {
      "verse": 5,
      "text": "ויבן מזבחות לכל צבא השמים בשתי חצרות בית יהוה׃"
    },
    {
      "verse": 6,
      "text": "והעביר את בנו באש ועונן ונחש ועשה אוב וידענים הרבה לעשות הרע בעיני יהוה להכעיס׃"
    },
    {
      "verse": 7,
      "text": "וישם את פסל האשרה אשר עשה בבית אשר אמר יהוה אל דוד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעולם׃"
    },
    {
      "verse": 8,
      "text": "ולא אסיף להניד רגל ישראל מן האדמה אשר נתתי לאבותם רק אם ישמרו לעשות ככל אשר צויתים ולכל התורה אשר צוה אתם עבדי משה׃"
    },
    {
      "verse": 9,
      "text": "ולא שמעו ויתעם מנשה לעשות את הרע מן הגוים אשר השמיד יהוה מפני בני ישראל׃"
    },
    {
      "verse": 10,
      "text": "וידבר יהוה ביד עבדיו הנביאים לאמר׃"
    },
    {
      "verse": 11,
      "text": "יען אשר עשה מנשה מלך יהודה התעבות האלה הרע מכל אשר עשו האמרי אשר לפניו ויחטא גם את יהודה בגלוליו׃"
    },
    {
      "verse": 12,
      "text": "לכן כה אמר יהוה אלהי ישראל הנני מביא רעה על ירושלם ויהודה אשר כל שמעיו תצלנה שתי אזניו׃"
    },
    {
      "verse": 13,
      "text": "ונטיתי על ירושלם את קו שמרון ואת משקלת בית אחאב ומחיתי את ירושלם כאשר ימחה את הצלחת מחה והפך על פניה׃"
    },
    {
      "verse": 14,
      "text": "ונטשתי את שארית נחלתי ונתתים ביד איביהם והיו לבז ולמשסה לכל איביהם׃"
    },
    {
      "verse": 15,
      "text": "יען אשר עשו את הרע בעיני ויהיו מכעסים אתי מן היום אשר יצאו אבותם ממצרים ועד היום הזה׃"
    },
    {
      "verse": 16,
      "text": "וגם דם נקי שפך מנשה הרבה מאד עד אשר מלא את ירושלם פה לפה לבד מחטאתו אשר החטיא את יהודה לעשות הרע בעיני יהוה׃"
    },
    {
      "verse": 17,
      "text": "ויתר דברי מנשה וכל אשר עשה וחטאתו אשר חטא הלא הם כתובים על ספר דברי הימים למלכי יהודה׃"
    },
    {
      "verse": 18,
      "text": "וישכב מנשה עם אבתיו ויקבר בגן ביתו בגן עזא וימלך אמון בנו תחתיו׃"
    },
    {
      "verse": 19,
      "text": "בן עשרים ושתים שנה אמון במלכו ושתים שנים מלך בירושלם ושם אמו משלמת בת חרוץ מן יטבה׃"
    },
    {
      "verse": 20,
      "text": "ויעש הרע בעיני יהוה כאשר עשה מנשה אביו׃"
    },
    {
      "verse": 21,
      "text": "וילך בכל הדרך אשר הלך אביו ויעבד את הגללים אשר עבד אביו וישתחו להם׃"
    },
    {
      "verse": 22,
      "text": "ויעזב את יהוה אלהי אבתיו ולא הלך בדרך יהוה׃"
    },
    {
      "verse": 23,
      "text": "ויקשרו עבדי אמון עליו וימיתו את המלך בביתו׃"
    },
    {
      "verse": 24,
      "text": "ויך עם הארץ את כל הקשרים על המלך אמון וימליכו עם הארץ את יאשיהו בנו תחתיו׃"
    },
    {
      "verse": 25,
      "text": "ויתר דברי אמון אשר עשה הלא הם כתובים על ספר דברי הימים למלכי יהודה׃"
    },
    {
      "verse": 26,
      "text": "ויקבר אתו בקברתו בגן עזא וימלך יאשיהו בנו תחתיו׃"
    }
  ]
}
{
  "book_id": "1CH",
  "chapter": 13,
  "verses": [
    {
      "verse": 1,
      "text": "ויועץ דויד עם שרי האלפים והמאות לכל נגיד׃"
    },
    {
      "verse": 2,
      "text": "ויאמר דויד לכל קהל ישראל אם עליכם טוב ומן יהוה אלהינו נפרצה נשלחה על אחינו הנשארים בכל ארצות ישראל ועמהם הכהנים והלוים בערי מגרשיהם ויקבצו אלינו׃"
    },
    {
      "verse": 3,
      "text": "ונסבה את ארון אלהינו אלינו כי לא דרשנהו בימי שאול׃"
    },
    {
      "verse": 4,
      "text": "ויאמרו כל הקהל לעשות כן כי ישר הדבר בעיני כל העם׃"
    },
    {
      "verse": 5,
      "text": "ויקהל דויד את כל ישראל מן שיחור מצרים ועד לבוא חמת להביא את ארון האלהים מקרית יערים׃"
    },
    {
      "verse": 6,
      "text": "ויעל דויד וכל ישראל בעלתה אל קרית יערים אשר ליהודה להעלות משם את ארון האלהים יהוה יושב הכרובים אשר נקרא שם׃"
    },
    {
      "verse": 7,
      "text": "וירכיבו את ארון האלהים על עגלה חדשה מבית אבינדב ועזא ואחיו נהגים בעגלה׃"
    },
    {
      "verse": 8,
      "text": "ודויד וכל ישראל משחקים לפני האלהים בכל עז ובשירים ובכנרות ובנבלים ובתפים ובמצלתים ובחצצרות׃"
    },
    {
      "verse": 9,
      "text": "ויבאו עד גרן כידן וישלח עזא את ידו לאחז את הארון כי שמטו הבקר׃"
    },
    {
      "verse": 10,
      "text": "ויחר אף יהוה בעזא ויכהו על אשר שלח ידו על הארון וימת שם לפני אלהים׃"
    },
    {
      "verse": 11,
      "text": "ויחר לדויד כי פרץ יהוה פרץ בעזא ויקרא למקום ההוא פרץ עזא עד היום הזה׃"
    },
    {
      "verse": 12,
      "text": "ויירא דויד את האלהים ביום ההוא לאמר היך אביא אלי את ארון האלהים׃"
    },
    {
      "verse": 13,
      "text": "ולא הסיר דויד את הארון אליו אל עיר דויד ויטהו אל בית עבד אדם הגתי׃"
    },
    {
      "verse": 14,
      "text": "וישב ארון האלהים עם בית עבד אדם בביתו שלשה חדשים ויברך יהוה את בית עבד אדם ואת כל אשר לו׃"
    }
  ]
}
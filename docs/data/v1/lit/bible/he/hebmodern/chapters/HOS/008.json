{
  "book_id": "HOS",
  "chapter": 8,
  "verses": [
    {
      "verse": 1,
      "text": "אל חכך שפר כנשר על בית יהוה יען עברו בריתי ועל תורתי פשעו׃"
    },
    {
      "verse": 2,
      "text": "לי יזעקו אלהי ידענוך ישראל׃"
    },
    {
      "verse": 3,
      "text": "זנח ישראל טוב אויב ירדפו׃"
    },
    {
      "verse": 4,
      "text": "הם המליכו ולא ממני השירו ולא ידעתי כספם וזהבם עשו להם עצבים למען יכרת׃"
    },
    {
      "verse": 5,
      "text": "זנח עגלך שמרון חרה אפי בם עד מתי לא יוכלו נקין׃"
    },
    {
      "verse": 6,
      "text": "כי מישראל והוא חרש עשהו ולא אלהים הוא כי שבבים יהיה עגל שמרון׃"
    },
    {
      "verse": 7,
      "text": "כי רוח יזרעו וסופתה יקצרו קמה אין לו צמח בלי יעשה קמח אולי יעשה זרים יבלעהו׃"
    },
    {
      "verse": 8,
      "text": "נבלע ישראל עתה היו בגוים ככלי אין חפץ בו׃"
    },
    {
      "verse": 9,
      "text": "כי המה עלו אשור פרא בודד לו אפרים התנו אהבים׃"
    },
    {
      "verse": 10,
      "text": "גם כי יתנו בגוים עתה אקבצם ויחלו מעט ממשא מלך שרים׃"
    },
    {
      "verse": 11,
      "text": "כי הרבה אפרים מזבחת לחטא היו לו מזבחות לחטא׃"
    },
    {
      "verse": 12,
      "text": "אכתוב לו רבו תורתי כמו זר נחשבו׃"
    },
    {
      "verse": 13,
      "text": "זבחי הבהבי יזבחו בשר ויאכלו יהוה לא רצם עתה יזכר עונם ויפקד חטאותם המה מצרים ישובו׃"
    },
    {
      "verse": 14,
      "text": "וישכח ישראל את עשהו ויבן היכלות ויהודה הרבה ערים בצרות ושלחתי אש בעריו ואכלה ארמנתיה׃"
    }
  ]
}
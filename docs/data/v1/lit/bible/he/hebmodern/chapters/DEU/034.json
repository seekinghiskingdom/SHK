{
  "book_id": "DEU",
  "chapter": 34,
  "verses": [
    {
      "verse": 1,
      "text": "ויעל משה מערבת מואב אל הר נבו ראש הפסגה אשר על פני ירחו ויראהו יהוה את כל הארץ את הגלעד עד דן׃"
    },
    {
      "verse": 2,
      "text": "ואת כל נפתלי ואת ארץ אפרים ומנשה ואת כל ארץ יהודה עד הים האחרון׃"
    },
    {
      "verse": 3,
      "text": "ואת הנגב ואת הככר בקעת ירחו עיר התמרים עד צער׃"
    },
    {
      "verse": 4,
      "text": "ויאמר יהוה אליו זאת הארץ אשר נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר׃"
    },
    {
      "verse": 5,
      "text": "וימת שם משה עבד יהוה בארץ מואב על פי יהוה׃"
    },
    {
      "verse": 6,
      "text": "ויקבר אתו בגי בארץ מואב מול בית פעור ולא ידע איש את קברתו עד היום הזה׃"
    },
    {
      "verse": 7,
      "text": "ומשה בן מאה ועשרים שנה במתו לא כהתה עינו ולא נס לחה׃"
    },
    {
      "verse": 8,
      "text": "ויבכו בני ישראל את משה בערבת מואב שלשים יום ויתמו ימי בכי אבל משה׃"
    },
    {
      "verse": 9,
      "text": "ויהושע בן נון מלא רוח חכמה כי סמך משה את ידיו עליו וישמעו אליו בני ישראל ויעשו כאשר צוה יהוה את משה׃"
    },
    {
      "verse": 10,
      "text": "ולא קם נביא עוד בישראל כמשה אשר ידעו יהוה פנים אל פנים׃"
    },
    {
      "verse": 11,
      "text": "לכל האתות והמופתים אשר שלחו יהוה לעשות בארץ מצרים לפרעה ולכל עבדיו ולכל ארצו׃"
    },
    {
      "verse": 12,
      "text": "ולכל היד החזקה ולכל המורא הגדול אשר עשה משה לעיני כל ישראל׃"
    }
  ]
}
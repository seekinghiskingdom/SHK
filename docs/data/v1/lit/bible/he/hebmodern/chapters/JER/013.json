{
  "book_id": "JER",
  "chapter": 13,
  "verses": [
    {
      "verse": 1,
      "text": "כה אמר יהוה אלי הלוך וקנית לך אזור פשתים ושמתו על מתניך ובמים לא תבאהו׃"
    },
    {
      "verse": 2,
      "text": "ואקנה את האזור כדבר יהוה ואשם על מתני׃"
    },
    {
      "verse": 3,
      "text": "ויהי דבר יהוה אלי שנית לאמר׃"
    },
    {
      "verse": 4,
      "text": "קח את האזור אשר קנית אשר על מתניך וקום לך פרתה וטמנהו שם בנקיק הסלע׃"
    },
    {
      "verse": 5,
      "text": "ואלך ואטמנהו בפרת כאשר צוה יהוה אותי׃"
    },
    {
      "verse": 6,
      "text": "ויהי מקץ ימים רבים ויאמר יהוה אלי קום לך פרתה וקח משם את האזור אשר צויתיך לטמנו שם׃"
    },
    {
      "verse": 7,
      "text": "ואלך פרתה ואחפר ואקח את האזור מן המקום אשר טמנתיו שמה והנה נשחת האזור לא יצלח לכל׃"
    },
    {
      "verse": 8,
      "text": "ויהי דבר יהוה אלי לאמר׃"
    },
    {
      "verse": 9,
      "text": "כה אמר יהוה ככה אשחית את גאון יהודה ואת גאון ירושלם הרב׃"
    },
    {
      "verse": 10,
      "text": "העם הזה הרע המאנים לשמוע את דברי ההלכים בשררות לבם וילכו אחרי אלהים אחרים לעבדם ולהשתחות להם ויהי כאזור הזה אשר לא יצלח לכל׃"
    },
    {
      "verse": 11,
      "text": "כי כאשר ידבק האזור אל מתני איש כן הדבקתי אלי את כל בית ישראל ואת כל בית יהודה נאם יהוה להיות לי לעם ולשם ולתהלה ולתפארת ולא שמעו׃"
    },
    {
      "verse": 12,
      "text": "ואמרת אליהם את הדבר הזה כה אמר יהוה אלהי ישראל כל נבל ימלא יין ואמרו אליך הידע לא נדע כי כל נבל ימלא יין׃"
    },
    {
      "verse": 13,
      "text": "ואמרת אליהם כה אמר יהוה הנני ממלא את כל ישבי הארץ הזאת ואת המלכים הישבים לדוד על כסאו ואת הכהנים ואת הנביאים ואת כל ישבי ירושלם שכרון׃"
    },
    {
      "verse": 14,
      "text": "ונפצתים איש אל אחיו והאבות והבנים יחדו נאם יהוה לא אחמול ולא אחוס ולא ארחם מהשחיתם׃"
    },
    {
      "verse": 15,
      "text": "שמעו והאזינו אל תגבהו כי יהוה דבר׃"
    },
    {
      "verse": 16,
      "text": "תנו ליהוה אלהיכם כבוד בטרם יחשך ובטרם יתנגפו רגליכם על הרי נשף וקויתם לאור ושמה לצלמות ישית לערפל׃"
    },
    {
      "verse": 17,
      "text": "ואם לא תשמעוה במסתרים תבכה נפשי מפני גוה ודמע תדמע ותרד עיני דמעה כי נשבה עדר יהוה׃"
    },
    {
      "verse": 18,
      "text": "אמר למלך ולגבירה השפילו שבו כי ירד מראשותיכם עטרת תפארתכם׃"
    },
    {
      "verse": 19,
      "text": "ערי הנגב סגרו ואין פתח הגלת יהודה כלה הגלת שלומים׃"
    },
    {
      "verse": 20,
      "text": "שאי עיניכם וראי הבאים מצפון איה העדר נתן לך צאן תפארתך׃"
    },
    {
      "verse": 21,
      "text": "מה תאמרי כי יפקד עליך ואת למדת אתם עליך אלפים לראש הלוא חבלים יאחזוך כמו אשת לדה׃"
    },
    {
      "verse": 22,
      "text": "וכי תאמרי בלבבך מדוע קראני אלה ברב עונך נגלו שוליך נחמסו עקביך׃"
    },
    {
      "verse": 23,
      "text": "היהפך כושי עורו ונמר חברברתיו גם אתם תוכלו להיטיב למדי הרע׃"
    },
    {
      "verse": 24,
      "text": "ואפיצם כקש עובר לרוח מדבר׃"
    },
    {
      "verse": 25,
      "text": "זה גורלך מנת מדיך מאתי נאם יהוה אשר שכחת אותי ותבטחי בשקר׃"
    },
    {
      "verse": 26,
      "text": "וגם אני חשפתי שוליך על פניך ונראה קלונך׃"
    },
    {
      "verse": 27,
      "text": "נאפיך ומצהלותיך זמת זנותך על גבעות בשדה ראיתי שקוציך אוי לך ירושלם לא תטהרי אחרי מתי עד׃"
    }
  ]
}
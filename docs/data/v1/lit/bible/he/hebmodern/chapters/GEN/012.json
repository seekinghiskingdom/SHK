{
  "book_id": "GEN",
  "chapter": 12,
  "verses": [
    {
      "verse": 1,
      "text": "ויאמר יהוה אל אברם לך לך מארצך וממולדתך ומבית אביך אל הארץ אשר אראך׃"
    },
    {
      "verse": 2,
      "text": "ואעשך לגוי גדול ואברכך ואגדלה שמך והיה ברכה׃"
    },
    {
      "verse": 3,
      "text": "ואברכה מברכיך ומקללך אאר ונברכו בך כל משפחת האדמה׃"
    },
    {
      "verse": 4,
      "text": "וילך אברם כאשר דבר אליו יהוה וילך אתו לוט ואברם בן חמש שנים ושבעים שנה בצאתו מחרן׃"
    },
    {
      "verse": 5,
      "text": "ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן ויצאו ללכת ארצה כנען ויבאו ארצה כנען׃"
    },
    {
      "verse": 6,
      "text": "ויעבר אברם בארץ עד מקום שכם עד אלון מורה והכנעני אז בארץ׃"
    },
    {
      "verse": 7,
      "text": "וירא יהוה אל אברם ויאמר לזרעך אתן את הארץ הזאת ויבן שם מזבח ליהוה הנראה אליו׃"
    },
    {
      "verse": 8,
      "text": "ויעתק משם ההרה מקדם לבית אל ויט אהלה בית אל מים והעי מקדם ויבן שם מזבח ליהוה ויקרא בשם יהוה׃"
    },
    {
      "verse": 9,
      "text": "ויסע אברם הלוך ונסוע הנגבה׃"
    },
    {
      "verse": 10,
      "text": "ויהי רעב בארץ וירד אברם מצרימה לגור שם כי כבד הרעב בארץ׃"
    },
    {
      "verse": 11,
      "text": "ויהי כאשר הקריב לבוא מצרימה ויאמר אל שרי אשתו הנה נא ידעתי כי אשה יפת מראה את׃"
    },
    {
      "verse": 12,
      "text": "והיה כי יראו אתך המצרים ואמרו אשתו זאת והרגו אתי ואתך יחיו׃"
    },
    {
      "verse": 13,
      "text": "אמרי נא אחתי את למען ייטב לי בעבורך וחיתה נפשי בגללך׃"
    },
    {
      "verse": 14,
      "text": "ויהי כבוא אברם מצרימה ויראו המצרים את האשה כי יפה הוא מאד׃"
    },
    {
      "verse": 15,
      "text": "ויראו אתה שרי פרעה ויהללו אתה אל פרעה ותקח האשה בית פרעה׃"
    },
    {
      "verse": 16,
      "text": "ולאברם היטיב בעבורה ויהי לו צאן ובקר וחמרים ועבדים ושפחת ואתנת וגמלים׃"
    },
    {
      "verse": 17,
      "text": "וינגע יהוה את פרעה נגעים גדלים ואת ביתו על דבר שרי אשת אברם׃"
    },
    {
      "verse": 18,
      "text": "ויקרא פרעה לאברם ויאמר מה זאת עשית לי למה לא הגדת לי כי אשתך הוא׃"
    },
    {
      "verse": 19,
      "text": "למה אמרת אחתי הוא ואקח אתה לי לאשה ועתה הנה אשתך קח ולך׃"
    },
    {
      "verse": 20,
      "text": "ויצו עליו פרעה אנשים וישלחו אתו ואת אשתו ואת כל אשר לו׃"
    }
  ]
}
{
  "book_id": "GEN",
  "chapter": 48,
  "verses": [
    {
      "verse": 1,
      "text": "ויהי אחרי הדברים האלה ויאמר ליוסף הנה אביך חלה ויקח את שני בניו עמו את מנשה ואת אפרים׃"
    },
    {
      "verse": 2,
      "text": "ויגד ליעקב ויאמר הנה בנך יוסף בא אליך ויתחזק ישראל וישב על המטה׃"
    },
    {
      "verse": 3,
      "text": "ויאמר יעקב אל יוסף אל שדי נראה אלי בלוז בארץ כנען ויברך אתי׃"
    },
    {
      "verse": 4,
      "text": "ויאמר אלי הנני מפרך והרביתך ונתתיך לקהל עמים ונתתי את הארץ הזאת לזרעך אחריך אחזת עולם׃"
    },
    {
      "verse": 5,
      "text": "ועתה שני בניך הנולדים לך בארץ מצרים עד באי אליך מצרימה לי הם אפרים ומנשה כראובן ושמעון יהיו לי׃"
    },
    {
      "verse": 6,
      "text": "ומולדתך אשר הולדת אחריהם לך יהיו על שם אחיהם יקראו בנחלתם׃"
    },
    {
      "verse": 7,
      "text": "ואני בבאי מפדן מתה עלי רחל בארץ כנען בדרך בעוד כברת ארץ לבא אפרתה ואקברה שם בדרך אפרת הוא בית לחם׃"
    },
    {
      "verse": 8,
      "text": "וירא ישראל את בני יוסף ויאמר מי אלה׃"
    },
    {
      "verse": 9,
      "text": "ויאמר יוסף אל אביו בני הם אשר נתן לי אלהים בזה ויאמר קחם נא אלי ואברכם׃"
    },
    {
      "verse": 10,
      "text": "ועיני ישראל כבדו מזקן לא יוכל לראות ויגש אתם אליו וישק להם ויחבק להם׃"
    },
    {
      "verse": 11,
      "text": "ויאמר ישראל אל יוסף ראה פניך לא פללתי והנה הראה אתי אלהים גם את זרעך׃"
    },
    {
      "verse": 12,
      "text": "ויוצא יוסף אתם מעם ברכיו וישתחו לאפיו ארצה׃"
    },
    {
      "verse": 13,
      "text": "ויקח יוסף את שניהם את אפרים בימינו משמאל ישראל ואת מנשה בשמאלו מימין ישראל ויגש אליו׃"
    },
    {
      "verse": 14,
      "text": "וישלח ישראל את ימינו וישת על ראש אפרים והוא הצעיר ואת שמאלו על ראש מנשה שכל את ידיו כי מנשה הבכור׃"
    },
    {
      "verse": 15,
      "text": "ויברך את יוסף ויאמר האלהים אשר התהלכו אבתי לפניו אברהם ויצחק האלהים הרעה אתי מעודי עד היום הזה׃"
    },
    {
      "verse": 16,
      "text": "המלאך הגאל אתי מכל רע יברך את הנערים ויקרא בהם שמי ושם אבתי אברהם ויצחק וידגו לרב בקרב הארץ׃"
    },
    {
      "verse": 17,
      "text": "וירא יוסף כי ישית אביו יד ימינו על ראש אפרים וירע בעיניו ויתמך יד אביו להסיר אתה מעל ראש אפרים על ראש מנשה׃"
    },
    {
      "verse": 18,
      "text": "ויאמר יוסף אל אביו לא כן אבי כי זה הבכר שים ימינך על ראשו׃"
    },
    {
      "verse": 19,
      "text": "וימאן אביו ויאמר ידעתי בני ידעתי גם הוא יהיה לעם וגם הוא יגדל ואולם אחיו הקטן יגדל ממנו וזרעו יהיה מלא הגוים׃"
    },
    {
      "verse": 20,
      "text": "ויברכם ביום ההוא לאמור בך יברך ישראל לאמר ישמך אלהים כאפרים וכמנשה וישם את אפרים לפני מנשה׃"
    },
    {
      "verse": 21,
      "text": "ויאמר ישראל אל יוסף הנה אנכי מת והיה אלהים עמכם והשיב אתכם אל ארץ אבתיכם׃"
    },
    {
      "verse": 22,
      "text": "ואני נתתי לך שכם אחד על אחיך אשר לקחתי מיד האמרי בחרבי ובקשתי׃"
    }
  ]
}
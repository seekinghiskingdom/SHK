{
  "book_id": "EZK",
  "chapter": 29,
  "verses": [
    {
      "verse": 1,
      "text": "בשנה העשרית בעשרי בשנים עשר לחדש היה דבר יהוה אלי לאמר׃"
    },
    {
      "verse": 2,
      "text": "בן אדם שים פניך על פרעה מלך מצרים והנבא עליו ועל מצרים כלה׃"
    },
    {
      "verse": 3,
      "text": "דבר ואמרת כה אמר אדני יהוה הנני עליך פרעה מלך מצרים התנים הגדול הרבץ בתוך יאריו אשר אמר לי יארי ואני עשיתני׃"
    },
    {
      "verse": 4,
      "text": "ונתתי חחיים בלחייך והדבקתי דגת יאריך בקשקשתיך והעליתיך מתוך יאריך ואת כל דגת יאריך בקשקשתיך תדבק׃"
    },
    {
      "verse": 5,
      "text": "ונטשתיך המדברה אותך ואת כל דגת יאריך על פני השדה תפול לא תאסף ולא תקבץ לחית הארץ ולעוף השמים נתתיך לאכלה׃"
    },
    {
      "verse": 6,
      "text": "וידעו כל ישבי מצרים כי אני יהוה יען היותם משענת קנה לבית ישראל׃"
    },
    {
      "verse": 7,
      "text": "בתפשם בך בכפך תרוץ ובקעת להם כל כתף ובהשענם עליך תשבר והעמדת להם כל מתנים׃"
    },
    {
      "verse": 8,
      "text": "לכן כה אמר אדני יהוה הנני מביא עליך חרב והכרתי ממך אדם ובהמה׃"
    },
    {
      "verse": 9,
      "text": "והיתה ארץ מצרים לשממה וחרבה וידעו כי אני יהוה יען אמר יאר לי ואני עשיתי׃"
    },
    {
      "verse": 10,
      "text": "לכן הנני אליך ואל יאריך ונתתי את ארץ מצרים לחרבות חרב שממה ממגדל סונה ועד גבול כוש׃"
    },
    {
      "verse": 11,
      "text": "לא תעבר בה רגל אדם ורגל בהמה לא תעבר בה ולא תשב ארבעים שנה׃"
    },
    {
      "verse": 12,
      "text": "ונתתי את ארץ מצרים שממה בתוך ארצות נשמות ועריה בתוך ערים מחרבות תהיין שממה ארבעים שנה והפצתי את מצרים בגוים וזריתים בארצות׃"
    },
    {
      "verse": 13,
      "text": "כי כה אמר אדני יהוה מקץ ארבעים שנה אקבץ את מצרים מן העמים אשר נפצו שמה׃"
    },
    {
      "verse": 14,
      "text": "ושבתי את שבות מצרים והשבתי אתם ארץ פתרוס על ארץ מכורתם והיו שם ממלכה שפלה׃"
    },
    {
      "verse": 15,
      "text": "מן הממלכות תהיה שפלה ולא תתנשא עוד על הגוים והמעטתים לבלתי רדות בגוים׃"
    },
    {
      "verse": 16,
      "text": "ולא יהיה עוד לבית ישראל למבטח מזכיר עון בפנותם אחריהם וידעו כי אני אדני יהוה׃"
    },
    {
      "verse": 17,
      "text": "ויהי בעשרים ושבע שנה בראשון באחד לחדש היה דבר יהוה אלי לאמר׃"
    },
    {
      "verse": 18,
      "text": "בן אדם נבוכדראצר מלך בבל העביד את חילו עבדה גדלה אל צר כל ראש מקרח וכל כתף מרוטה ושכר לא היה לו ולחילו מצר על העבדה אשר עבד עליה׃"
    },
    {
      "verse": 19,
      "text": "לכן כה אמר אדני יהוה הנני נתן לנבוכדראצר מלך בבל את ארץ מצרים ונשא המנה ושלל שללה ובזז בזה והיתה שכר לחילו׃"
    },
    {
      "verse": 20,
      "text": "פעלתו אשר עבד בה נתתי לו את ארץ מצרים אשר עשו לי נאם אדני יהוה׃"
    },
    {
      "verse": 21,
      "text": "ביום ההוא אצמיח קרן לבית ישראל ולך אתן פתחון פה בתוכם וידעו כי אני יהוה׃"
    }
  ]
}
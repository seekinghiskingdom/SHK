{
  "book_id": "NUM",
  "chapter": 36,
  "verses": [
    {
      "verse": 1,
      "text": "ויקרבו ראשי האבות למשפחת בני גלעד בן מכיר בן מנשה ממשפחת בני יוסף וידברו לפני משה ולפני הנשאים ראשי אבות לבני ישראל׃"
    },
    {
      "verse": 2,
      "text": "ויאמרו את אדני צוה יהוה לתת את הארץ בנחלה בגורל לבני ישראל ואדני צוה ביהוה לתת את נחלת צלפחד אחינו לבנתיו׃"
    },
    {
      "verse": 3,
      "text": "והיו לאחד מבני שבטי בני ישראל לנשים ונגרעה נחלתן מנחלת אבתינו ונוסף על נחלת המטה אשר תהיינה להם ומגרל נחלתנו יגרע׃"
    },
    {
      "verse": 4,
      "text": "ואם יהיה היבל לבני ישראל ונוספה נחלתן על נחלת המטה אשר תהיינה להם ומנחלת מטה אבתינו יגרע נחלתן׃"
    },
    {
      "verse": 5,
      "text": "ויצו משה את בני ישראל על פי יהוה לאמר כן מטה בני יוסף דברים׃"
    },
    {
      "verse": 6,
      "text": "זה הדבר אשר צוה יהוה לבנות צלפחד לאמר לטוב בעיניהם תהיינה לנשים אך למשפחת מטה אביהם תהיינה לנשים׃"
    },
    {
      "verse": 7,
      "text": "ולא תסב נחלה לבני ישראל ממטה אל מטה כי איש בנחלת מטה אבתיו ידבקו בני ישראל׃"
    },
    {
      "verse": 8,
      "text": "וכל בת ירשת נחלה ממטות בני ישראל לאחד ממשפחת מטה אביה תהיה לאשה למען יירשו בני ישראל איש נחלת אבתיו׃"
    },
    {
      "verse": 9,
      "text": "ולא תסב נחלה ממטה למטה אחר כי איש בנחלתו ידבקו מטות בני ישראל׃"
    },
    {
      "verse": 10,
      "text": "כאשר צוה יהוה את משה כן עשו בנות צלפחד׃"
    },
    {
      "verse": 11,
      "text": "ותהיינה מחלה תרצה וחגלה ומלכה ונעה בנות צלפחד לבני דדיהן לנשים׃"
    },
    {
      "verse": 12,
      "text": "ממשפחת בני מנשה בן יוסף היו לנשים ותהי נחלתן על מטה משפחת אביהן׃"
    },
    {
      "verse": 13,
      "text": "אלה המצות והמשפטים אשר צוה יהוה ביד משה אל בני ישראל בערבת מואב על ירדן ירחו׃"
    }
  ]
}
{
  "book_id": "PSA",
  "chapter": 5,
  "verses": [
    {
      "verse": 1,
      "text": "למנצח אל הנחילות מזמור לדוד אמרי האזינה יהוה בינה הגיגי׃"
    },
    {
      "verse": 2,
      "text": "הקשיבה לקול שועי מלכי ואלהי כי אליך אתפלל׃"
    },
    {
      "verse": 3,
      "text": "יהוה בקר תשמע קולי בקר אערך לך ואצפה׃"
    },
    {
      "verse": 4,
      "text": "כי לא אל חפץ רשע אתה לא יגרך רע׃"
    },
    {
      "verse": 5,
      "text": "לא יתיצבו הוללים לנגד עיניך שנאת כל פעלי און׃"
    },
    {
      "verse": 6,
      "text": "תאבד דברי כזב איש דמים ומרמה יתעב יהוה׃"
    },
    {
      "verse": 7,
      "text": "ואני ברב חסדך אבוא ביתך אשתחוה אל היכל קדשך ביראתך׃"
    },
    {
      "verse": 8,
      "text": "יהוה נחני בצדקתך למען שוררי הושר לפני דרכך׃"
    },
    {
      "verse": 9,
      "text": "כי אין בפיהו נכונה קרבם הוות קבר פתוח גרונם לשונם יחליקון׃"
    },
    {
      "verse": 10,
      "text": "האשימם אלהים יפלו ממעצותיהם ברב פשעיהם הדיחמו כי מרו בך׃"
    },
    {
      "verse": 11,
      "text": "וישמחו כל חוסי בך לעולם ירננו ותסך עלימו ויעלצו בך אהבי שמך׃"
    },
    {
      "verse": 12,
      "text": "כי אתה תברך צדיק יהוה כצנה רצון תעטרנו׃"
    }
  ]
}
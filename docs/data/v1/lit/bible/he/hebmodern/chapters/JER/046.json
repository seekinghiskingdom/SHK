{
  "book_id": "JER",
  "chapter": 46,
  "verses": [
    {
      "verse": 1,
      "text": "אשר היה דבר יהוה אל ירמיהו הנביא על הגוים׃"
    },
    {
      "verse": 2,
      "text": "למצרים על חיל פרעה נכו מלך מצרים אשר היה על נהר פרת בכרכמש אשר הכה נבוכדראצר מלך בבל בשנת הרביעית ליהויקים בן יאשיהו מלך יהודה׃"
    },
    {
      "verse": 3,
      "text": "ערכו מגן וצנה וגשו למלחמה׃"
    },
    {
      "verse": 4,
      "text": "אסרו הסוסים ועלו הפרשים והתיצבו בכובעים מרקו הרמחים לבשו הסרינת׃"
    },
    {
      "verse": 5,
      "text": "מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם יהוה׃"
    },
    {
      "verse": 6,
      "text": "אל ינוס הקל ואל ימלט הגבור צפונה על יד נהר פרת כשלו ונפלו׃"
    },
    {
      "verse": 7,
      "text": "מי זה כיאר יעלה כנהרות יתגעשו מימיו׃"
    },
    {
      "verse": 8,
      "text": "מצרים כיאר יעלה וכנהרות יתגעשו מים ויאמר אעלה אכסה ארץ אבידה עיר וישבי בה׃"
    },
    {
      "verse": 9,
      "text": "עלו הסוסים והתהללו הרכב ויצאו הגבורים כוש ופוט תפשי מגן ולודים תפשי דרכי קשת׃"
    },
    {
      "verse": 10,
      "text": "והיום ההוא לאדני יהוה צבאות יום נקמה להנקם מצריו ואכלה חרב ושבעה ורותה מדמם כי זבח לאדני יהוה צבאות בארץ צפון אל נהר פרת׃"
    },
    {
      "verse": 11,
      "text": "עלי גלעד וקחי צרי בתולת בת מצרים לשוא הרביתי רפאות תעלה אין לך׃"
    },
    {
      "verse": 12,
      "text": "שמעו גוים קלונך וצוחתך מלאה הארץ כי גבור בגבור כשלו יחדיו נפלו שניהם׃"
    },
    {
      "verse": 13,
      "text": "הדבר אשר דבר יהוה אל ירמיהו הנביא לבוא נבוכדראצר מלך בבל להכות את ארץ מצרים׃"
    },
    {
      "verse": 14,
      "text": "הגידו במצרים והשמיעו במגדול והשמיעו בנף ובתחפנחס אמרו התיצב והכן לך כי אכלה חרב סביביך׃"
    },
    {
      "verse": 15,
      "text": "מדוע נסחף אביריך לא עמד כי יהוה הדפו׃"
    },
    {
      "verse": 16,
      "text": "הרבה כושל גם נפל איש אל רעהו ויאמרו קומה ונשבה אל עמנו ואל ארץ מולדתנו מפני חרב היונה׃"
    },
    {
      "verse": 17,
      "text": "קראו שם פרעה מלך מצרים שאון העביר המועד׃"
    },
    {
      "verse": 18,
      "text": "חי אני נאם המלך יהוה צבאות שמו כי כתבור בהרים וככרמל בים יבוא׃"
    },
    {
      "verse": 19,
      "text": "כלי גולה עשי לך יושבת בת מצרים כי נף לשמה תהיה ונצתה מאין יושב׃"
    },
    {
      "verse": 20,
      "text": "עגלה יפה פיה מצרים קרץ מצפון בא בא׃"
    },
    {
      "verse": 21,
      "text": "גם שכריה בקרבה כעגלי מרבק כי גם המה הפנו נסו יחדיו לא עמדו כי יום אידם בא עליהם עת פקדתם׃"
    },
    {
      "verse": 22,
      "text": "קולה כנחש ילך כי בחיל ילכו ובקרדמות באו לה כחטבי עצים׃"
    },
    {
      "verse": 23,
      "text": "כרתו יערה נאם יהוה כי לא יחקר כי רבו מארבה ואין להם מספר׃"
    },
    {
      "verse": 24,
      "text": "הבישה בת מצרים נתנה ביד עם צפון׃"
    },
    {
      "verse": 25,
      "text": "אמר יהוה צבאות אלהי ישראל הנני פוקד אל אמון מנא ועל פרעה ועל מצרים ועל אלהיה ועל מלכיה ועל פרעה ועל הבטחים בו׃"
    },
    {
      "verse": 26,
      "text": "ונתתים ביד מבקשי נפשם וביד נבוכדראצר מלך בבל וביד עבדיו ואחרי כן תשכן כימי קדם נאם יהוה׃"
    },
    {
      "verse": 27,
      "text": "ואתה אל תירא עבדי יעקב ואל תחת ישראל כי הנני מושעך מרחוק ואת זרעך מארץ שבים ושב יעקוב ושקט ושאנן ואין מחריד׃"
    },
    {
      "verse": 28,
      "text": "אתה אל תירא עבדי יעקב נאם יהוה כי אתך אני כי אעשה כלה בכל הגוים אשר הדחתיך שמה ואתך לא אעשה כלה ויסרתיך למשפט ונקה לא אנקך׃"
    }
  ]
}
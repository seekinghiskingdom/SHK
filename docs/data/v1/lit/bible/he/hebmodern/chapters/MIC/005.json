{
  "book_id": "MIC",
  "chapter": 5,
  "verses": [
    {
      "verse": 1,
      "text": "עתה תתגדדי בת גדוד מצור שם עלינו בשבט יכו על הלחי את שפט ישראל׃"
    },
    {
      "verse": 2,
      "text": "ואתה בית לחם אפרתה צעיר להיות באלפי יהודה ממך לי יצא להיות מושל בישראל ומוצאתיו מקדם מימי עולם׃"
    },
    {
      "verse": 3,
      "text": "לכן יתנם עד עת יולדה ילדה ויתר אחיו ישובון על בני ישראל׃"
    },
    {
      "verse": 4,
      "text": "ועמד ורעה בעז יהוה בגאון שם יהוה אלהיו וישבו כי עתה יגדל עד אפסי ארץ׃"
    },
    {
      "verse": 5,
      "text": "והיה זה שלום אשור כי יבוא בארצנו וכי ידרך בארמנתינו והקמנו עליו שבעה רעים ושמנה נסיכי אדם׃"
    },
    {
      "verse": 6,
      "text": "ורעו את ארץ אשור בחרב ואת ארץ נמרד בפתחיה והציל מאשור כי יבוא בארצנו וכי ידרך בגבולנו׃"
    },
    {
      "verse": 7,
      "text": "והיה שארית יעקב בקרב עמים רבים כטל מאת יהוה כרביבים עלי עשב אשר לא יקוה לאיש ולא ייחל לבני אדם׃"
    },
    {
      "verse": 8,
      "text": "והיה שארית יעקב בגוים בקרב עמים רבים כאריה בבהמות יער ככפיר בעדרי צאן אשר אם עבר ורמס וטרף ואין מציל׃"
    },
    {
      "verse": 9,
      "text": "תרם ידך על צריך וכל איביך יכרתו׃"
    },
    {
      "verse": 10,
      "text": "והיה ביום ההוא נאם יהוה והכרתי סוסיך מקרבך והאבדתי מרכבתיך׃"
    },
    {
      "verse": 11,
      "text": "והכרתי ערי ארצך והרסתי כל מבצריך׃"
    },
    {
      "verse": 12,
      "text": "והכרתי כשפים מידך ומעוננים לא יהיו לך׃"
    },
    {
      "verse": 13,
      "text": "והכרתי פסיליך ומצבותיך מקרבך ולא תשתחוה עוד למעשה ידיך׃"
    },
    {
      "verse": 14,
      "text": "ונתשתי אשיריך מקרבך והשמדתי עריך׃"
    },
    {
      "verse": 15,
      "text": "ועשיתי באף ובחמה נקם את הגוים אשר לא שמעו׃"
    }
  ]
}
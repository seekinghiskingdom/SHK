{
  "book_id": "ZEC",
  "chapter": 3,
  "verses": [
    {
      "verse": 1,
      "text": "ויראני את יהושע הכהן הגדול עמד לפני מלאך יהוה והשטן עמד על ימינו לשטנו׃"
    },
    {
      "verse": 2,
      "text": "ויאמר יהוה אל השטן יגער יהוה בך השטן ויגער יהוה בך הבחר בירושלם הלוא זה אוד מצל מאש׃"
    },
    {
      "verse": 3,
      "text": "ויהושע היה לבש בגדים צואים ועמד לפני המלאך׃"
    },
    {
      "verse": 4,
      "text": "ויען ויאמר אל העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבש אתך מחלצות׃"
    },
    {
      "verse": 5,
      "text": "ואמר ישימו צניף טהור על ראשו וישימו הצניף הטהור על ראשו וילבשהו בגדים ומלאך יהוה עמד׃"
    },
    {
      "verse": 6,
      "text": "ויעד מלאך יהוה ביהושע לאמר׃"
    },
    {
      "verse": 7,
      "text": "כה אמר יהוה צבאות אם בדרכי תלך ואם את משמרתי תשמר וגם אתה תדין את ביתי וגם תשמר את חצרי ונתתי לך מהלכים בין העמדים האלה׃"
    },
    {
      "verse": 8,
      "text": "שמע נא יהושע הכהן הגדול אתה ורעיך הישבים לפניך כי אנשי מופת המה כי הנני מביא את עבדי צמח׃"
    },
    {
      "verse": 9,
      "text": "כי הנה האבן אשר נתתי לפני יהושע על אבן אחת שבעה עינים הנני מפתח פתחה נאם יהוה צבאות ומשתי את עון הארץ ההיא ביום אחד׃"
    },
    {
      "verse": 10,
      "text": "ביום ההוא נאם יהוה צבאות תקראו איש לרעהו אל תחת גפן ואל תחת תאנה׃"
    }
  ]
}
{
  "book_id": "NUM",
  "chapter": 20,
  "verses": [
    {
      "verse": 1,
      "text": "ויבאו בני ישראל כל העדה מדבר צן בחדש הראשון וישב העם בקדש ותמת שם מרים ותקבר שם׃"
    },
    {
      "verse": 2,
      "text": "ולא היה מים לעדה ויקהלו על משה ועל אהרן׃"
    },
    {
      "verse": 3,
      "text": "וירב העם עם משה ויאמרו לאמר ולו גוענו בגוע אחינו לפני יהוה׃"
    },
    {
      "verse": 4,
      "text": "ולמה הבאתם את קהל יהוה אל המדבר הזה למות שם אנחנו ובעירנו׃"
    },
    {
      "verse": 5,
      "text": "ולמה העליתנו ממצרים להביא אתנו אל המקום הרע הזה לא מקום זרע ותאנה וגפן ורמון ומים אין לשתות׃"
    },
    {
      "verse": 6,
      "text": "ויבא משה ואהרן מפני הקהל אל פתח אהל מועד ויפלו על פניהם וירא כבוד יהוה אליהם׃"
    },
    {
      "verse": 7,
      "text": "וידבר יהוה אל משה לאמר׃"
    },
    {
      "verse": 8,
      "text": "קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם׃"
    },
    {
      "verse": 9,
      "text": "ויקח משה את המטה מלפני יהוה כאשר צוהו׃"
    },
    {
      "verse": 10,
      "text": "ויקהלו משה ואהרן את הקהל אל פני הסלע ויאמר להם שמעו נא המרים המן הסלע הזה נוציא לכם מים׃"
    },
    {
      "verse": 11,
      "text": "וירם משה את ידו ויך את הסלע במטהו פעמים ויצאו מים רבים ותשת העדה ובעירם׃"
    },
    {
      "verse": 12,
      "text": "ויאמר יהוה אל משה ואל אהרן יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם׃"
    },
    {
      "verse": 13,
      "text": "המה מי מריבה אשר רבו בני ישראל את יהוה ויקדש בם׃"
    },
    {
      "verse": 14,
      "text": "וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו׃"
    },
    {
      "verse": 15,
      "text": "וירדו אבתינו מצרימה ונשב במצרים ימים רבים וירעו לנו מצרים ולאבתינו׃"
    },
    {
      "verse": 16,
      "text": "ונצעק אל יהוה וישמע קלנו וישלח מלאך ויצאנו ממצרים והנה אנחנו בקדש עיר קצה גבולך׃"
    },
    {
      "verse": 17,
      "text": "נעברה נא בארצך לא נעבר בשדה ובכרם ולא נשתה מי באר דרך המלך נלך לא נטה ימין ושמאול עד אשר נעבר גבולך׃"
    },
    {
      "verse": 18,
      "text": "ויאמר אליו אדום לא תעבר בי פן בחרב אצא לקראתך׃"
    },
    {
      "verse": 19,
      "text": "ויאמרו אליו בני ישראל במסלה נעלה ואם מימיך נשתה אני ומקני ונתתי מכרם רק אין דבר ברגלי אעברה׃"
    },
    {
      "verse": 20,
      "text": "ויאמר לא תעבר ויצא אדום לקראתו בעם כבד וביד חזקה׃"
    },
    {
      "verse": 21,
      "text": "וימאן אדום נתן את ישראל עבר בגבלו ויט ישראל מעליו׃"
    },
    {
      "verse": 22,
      "text": "ויסעו מקדש ויבאו בני ישראל כל העדה הר ההר׃"
    },
    {
      "verse": 23,
      "text": "ויאמר יהוה אל משה ואל אהרן בהר ההר על גבול ארץ אדום לאמר׃"
    },
    {
      "verse": 24,
      "text": "יאסף אהרן אל עמיו כי לא יבא אל הארץ אשר נתתי לבני ישראל על אשר מריתם את פי למי מריבה׃"
    },
    {
      "verse": 25,
      "text": "קח את אהרן ואת אלעזר בנו והעל אתם הר ההר׃"
    },
    {
      "verse": 26,
      "text": "והפשט את אהרן את בגדיו והלבשתם את אלעזר בנו ואהרן יאסף ומת שם׃"
    },
    {
      "verse": 27,
      "text": "ויעש משה כאשר צוה יהוה ויעלו אל הר ההר לעיני כל העדה׃"
    },
    {
      "verse": 28,
      "text": "ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר׃"
    },
    {
      "verse": 29,
      "text": "ויראו כל העדה כי גוע אהרן ויבכו את אהרן שלשים יום כל בית ישראל׃"
    }
  ]
}
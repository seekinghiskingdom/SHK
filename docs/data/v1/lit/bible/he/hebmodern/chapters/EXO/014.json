{
  "book_id": "EXO",
  "chapter": 14,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל בני ישראל וישבו ויחנו לפני פי החירת בין מגדל ובין הים לפני בעל צפן נכחו תחנו על הים׃"
    },
    {
      "verse": 3,
      "text": "ואמר פרעה לבני ישראל נבכים הם בארץ סגר עליהם המדבר׃"
    },
    {
      "verse": 4,
      "text": "וחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני יהוה ויעשו כן׃"
    },
    {
      "verse": 5,
      "text": "ויגד למלך מצרים כי ברח העם ויהפך לבב פרעה ועבדיו אל העם ויאמרו מה זאת עשינו כי שלחנו את ישראל מעבדנו׃"
    },
    {
      "verse": 6,
      "text": "ויאסר את רכבו ואת עמו לקח עמו׃"
    },
    {
      "verse": 7,
      "text": "ויקח שש מאות רכב בחור וכל רכב מצרים ושלשם על כלו׃"
    },
    {
      "verse": 8,
      "text": "ויחזק יהוה את לב פרעה מלך מצרים וירדף אחרי בני ישראל ובני ישראל יצאים ביד רמה׃"
    },
    {
      "verse": 9,
      "text": "וירדפו מצרים אחריהם וישיגו אותם חנים על הים כל סוס רכב פרעה ופרשיו וחילו על פי החירת לפני בעל צפן׃"
    },
    {
      "verse": 10,
      "text": "ופרעה הקריב וישאו בני ישראל את עיניהם והנה מצרים נסע אחריהם וייראו מאד ויצעקו בני ישראל אל יהוה׃"
    },
    {
      "verse": 11,
      "text": "ויאמרו אל משה המבלי אין קברים במצרים לקחתנו למות במדבר מה זאת עשית לנו להוציאנו ממצרים׃"
    },
    {
      "verse": 12,
      "text": "הלא זה הדבר אשר דברנו אליך במצרים לאמר חדל ממנו ונעבדה את מצרים כי טוב לנו עבד את מצרים ממתנו במדבר׃"
    },
    {
      "verse": 13,
      "text": "ויאמר משה אל העם אל תיראו התיצבו וראו את ישועת יהוה אשר יעשה לכם היום כי אשר ראיתם את מצרים היום לא תסיפו לראתם עוד עד עולם׃"
    },
    {
      "verse": 14,
      "text": "יהוה ילחם לכם ואתם תחרישון׃"
    },
    {
      "verse": 15,
      "text": "ויאמר יהוה אל משה מה תצעק אלי דבר אל בני ישראל ויסעו׃"
    },
    {
      "verse": 16,
      "text": "ואתה הרם את מטך ונטה את ידך על הים ובקעהו ויבאו בני ישראל בתוך הים ביבשה׃"
    },
    {
      "verse": 17,
      "text": "ואני הנני מחזק את לב מצרים ויבאו אחריהם ואכבדה בפרעה ובכל חילו ברכבו ובפרשיו׃"
    },
    {
      "verse": 18,
      "text": "וידעו מצרים כי אני יהוה בהכבדי בפרעה ברכבו ובפרשיו׃"
    },
    {
      "verse": 19,
      "text": "ויסע מלאך האלהים ההלך לפני מחנה ישראל וילך מאחריהם ויסע עמוד הענן מפניהם ויעמד מאחריהם׃"
    },
    {
      "verse": 20,
      "text": "ויבא בין מחנה מצרים ובין מחנה ישראל ויהי הענן והחשך ויאר את הלילה ולא קרב זה אל זה כל הלילה׃"
    },
    {
      "verse": 21,
      "text": "ויט משה את ידו על הים ויולך יהוה את הים ברוח קדים עזה כל הלילה וישם את הים לחרבה ויבקעו המים׃"
    },
    {
      "verse": 22,
      "text": "ויבאו בני ישראל בתוך הים ביבשה והמים להם חמה מימינם ומשמאלם׃"
    },
    {
      "verse": 23,
      "text": "וירדפו מצרים ויבאו אחריהם כל סוס פרעה רכבו ופרשיו אל תוך הים׃"
    },
    {
      "verse": 24,
      "text": "ויהי באשמרת הבקר וישקף יהוה אל מחנה מצרים בעמוד אש וענן ויהם את מחנה מצרים׃"
    },
    {
      "verse": 25,
      "text": "ויסר את אפן מרכבתיו וינהגהו בכבדת ויאמר מצרים אנוסה מפני ישראל כי יהוה נלחם להם במצרים׃"
    },
    {
      "verse": 26,
      "text": "ויאמר יהוה אל משה נטה את ידך על הים וישבו המים על מצרים על רכבו ועל פרשיו׃"
    },
    {
      "verse": 27,
      "text": "ויט משה את ידו על הים וישב הים לפנות בקר לאיתנו ומצרים נסים לקראתו וינער יהוה את מצרים בתוך הים׃"
    },
    {
      "verse": 28,
      "text": "וישבו המים ויכסו את הרכב ואת הפרשים לכל חיל פרעה הבאים אחריהם בים לא נשאר בהם עד אחד׃"
    },
    {
      "verse": 29,
      "text": "ובני ישראל הלכו ביבשה בתוך הים והמים להם חמה מימינם ומשמאלם׃"
    },
    {
      "verse": 30,
      "text": "ויושע יהוה ביום ההוא את ישראל מיד מצרים וירא ישראל את מצרים מת על שפת הים׃"
    },
    {
      "verse": 31,
      "text": "וירא ישראל את היד הגדלה אשר עשה יהוה במצרים וייראו העם את יהוה ויאמינו ביהוה ובמשה עבדו׃"
    }
  ]
}
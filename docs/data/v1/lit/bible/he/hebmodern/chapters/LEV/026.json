{
  "book_id": "LEV",
  "chapter": 26,
  "verses": [
    {
      "verse": 1,
      "text": "לא תעשו לכם אלילם ופסל ומצבה לא תקימו לכם ואבן משכית לא תתנו בארצכם להשתחות עליה כי אני יהוה אלהיכם׃"
    },
    {
      "verse": 2,
      "text": "את שבתתי תשמרו ומקדשי תיראו אני יהוה׃"
    },
    {
      "verse": 3,
      "text": "אם בחקתי תלכו ואת מצותי תשמרו ועשיתם אתם׃"
    },
    {
      "verse": 4,
      "text": "ונתתי גשמיכם בעתם ונתנה הארץ יבולה ועץ השדה יתן פריו׃"
    },
    {
      "verse": 5,
      "text": "והשיג לכם דיש את בציר ובציר ישיג את זרע ואכלתם לחמכם לשבע וישבתם לבטח בארצכם׃"
    },
    {
      "verse": 6,
      "text": "ונתתי שלום בארץ ושכבתם ואין מחריד והשבתי חיה רעה מן הארץ וחרב לא תעבר בארצכם׃"
    },
    {
      "verse": 7,
      "text": "ורדפתם את איביכם ונפלו לפניכם לחרב׃"
    },
    {
      "verse": 8,
      "text": "ורדפו מכם חמשה מאה ומאה מכם רבבה ירדפו ונפלו איביכם לפניכם לחרב׃"
    },
    {
      "verse": 9,
      "text": "ופניתי אליכם והפריתי אתכם והרביתי אתכם והקימתי את בריתי אתכם׃"
    },
    {
      "verse": 10,
      "text": "ואכלתם ישן נושן וישן מפני חדש תוציאו׃"
    },
    {
      "verse": 11,
      "text": "ונתתי משכני בתוככם ולא תגעל נפשי אתכם׃"
    },
    {
      "verse": 12,
      "text": "והתהלכתי בתוככם והייתי לכם לאלהים ואתם תהיו לי לעם׃"
    },
    {
      "verse": 13,
      "text": "אני יהוה אלהיכם אשר הוצאתי אתכם מארץ מצרים מהית להם עבדים ואשבר מטת עלכם ואולך אתכם קוממיות׃"
    },
    {
      "verse": 14,
      "text": "ואם לא תשמעו לי ולא תעשו את כל המצות האלה׃"
    },
    {
      "verse": 15,
      "text": "ואם בחקתי תמאסו ואם את משפטי תגעל נפשכם לבלתי עשות את כל מצותי להפרכם את בריתי׃"
    },
    {
      "verse": 16,
      "text": "אף אני אעשה זאת לכם והפקדתי עליכם בהלה את השחפת ואת הקדחת מכלות עינים ומדיבת נפש וזרעתם לריק זרעכם ואכלהו איביכם׃"
    },
    {
      "verse": 17,
      "text": "ונתתי פני בכם ונגפתם לפני איביכם ורדו בכם שנאיכם ונסתם ואין רדף אתכם׃"
    },
    {
      "verse": 18,
      "text": "ואם עד אלה לא תשמעו לי ויספתי ליסרה אתכם שבע על חטאתיכם׃"
    },
    {
      "verse": 19,
      "text": "ושברתי את גאון עזכם ונתתי את שמיכם כברזל ואת ארצכם כנחשה׃"
    },
    {
      "verse": 20,
      "text": "ותם לריק כחכם ולא תתן ארצכם את יבולה ועץ הארץ לא יתן פריו׃"
    },
    {
      "verse": 21,
      "text": "ואם תלכו עמי קרי ולא תאבו לשמע לי ויספתי עליכם מכה שבע כחטאתיכם׃"
    },
    {
      "verse": 22,
      "text": "והשלחתי בכם את חית השדה ושכלה אתכם והכריתה את בהמתכם והמעיטה אתכם ונשמו דרכיכם׃"
    },
    {
      "verse": 23,
      "text": "ואם באלה לא תוסרו לי והלכתם עמי קרי׃"
    },
    {
      "verse": 24,
      "text": "והלכתי אף אני עמכם בקרי והכיתי אתכם גם אני שבע על חטאתיכם׃"
    },
    {
      "verse": 25,
      "text": "והבאתי עליכם חרב נקמת נקם ברית ונאספתם אל עריכם ושלחתי דבר בתוככם ונתתם ביד אויב׃"
    },
    {
      "verse": 26,
      "text": "בשברי לכם מטה לחם ואפו עשר נשים לחמכם בתנור אחד והשיבו לחמכם במשקל ואכלתם ולא תשבעו׃"
    },
    {
      "verse": 27,
      "text": "ואם בזאת לא תשמעו לי והלכתם עמי בקרי׃"
    },
    {
      "verse": 28,
      "text": "והלכתי עמכם בחמת קרי ויסרתי אתכם אף אני שבע על חטאתיכם׃"
    },
    {
      "verse": 29,
      "text": "ואכלתם בשר בניכם ובשר בנתיכם תאכלו׃"
    },
    {
      "verse": 30,
      "text": "והשמדתי את במתיכם והכרתי את חמניכם ונתתי את פגריכם על פגרי גלוליכם וגעלה נפשי אתכם׃"
    },
    {
      "verse": 31,
      "text": "ונתתי את עריכם חרבה והשמותי את מקדשיכם ולא אריח בריח ניחחכם׃"
    },
    {
      "verse": 32,
      "text": "והשמתי אני את הארץ ושממו עליה איביכם הישבים בה׃"
    },
    {
      "verse": 33,
      "text": "ואתכם אזרה בגוים והריקתי אחריכם חרב והיתה ארצכם שממה ועריכם יהיו חרבה׃"
    },
    {
      "verse": 34,
      "text": "אז תרצה הארץ את שבתתיה כל ימי השמה ואתם בארץ איביכם אז תשבת הארץ והרצת את שבתתיה׃"
    },
    {
      "verse": 35,
      "text": "כל ימי השמה תשבת את אשר לא שבתה בשבתתיכם בשבתכם עליה׃"
    },
    {
      "verse": 36,
      "text": "והנשארים בכם והבאתי מרך בלבבם בארצת איביהם ורדף אתם קול עלה נדף ונסו מנסת חרב ונפלו ואין רדף׃"
    },
    {
      "verse": 37,
      "text": "וכשלו איש באחיו כמפני חרב ורדף אין ולא תהיה לכם תקומה לפני איביכם׃"
    },
    {
      "verse": 38,
      "text": "ואבדתם בגוים ואכלה אתכם ארץ איביכם׃"
    },
    {
      "verse": 39,
      "text": "והנשארים בכם ימקו בעונם בארצת איביכם ואף בעונת אבתם אתם ימקו׃"
    },
    {
      "verse": 40,
      "text": "והתודו את עונם ואת עון אבתם במעלם אשר מעלו בי ואף אשר הלכו עמי בקרי׃"
    },
    {
      "verse": 41,
      "text": "אף אני אלך עמם בקרי והבאתי אתם בארץ איביהם או אז יכנע לבבם הערל ואז ירצו את עונם׃"
    },
    {
      "verse": 42,
      "text": "וזכרתי את בריתי יעקוב ואף את בריתי יצחק ואף את בריתי אברהם אזכר והארץ אזכר׃"
    },
    {
      "verse": 43,
      "text": "והארץ תעזב מהם ותרץ את שבתתיה בהשמה מהם והם ירצו את עונם יען וביען במשפטי מאסו ואת חקתי געלה נפשם׃"
    },
    {
      "verse": 44,
      "text": "ואף גם זאת בהיותם בארץ איביהם לא מאסתים ולא געלתים לכלתם להפר בריתי אתם כי אני יהוה אלהיהם׃"
    },
    {
      "verse": 45,
      "text": "וזכרתי להם ברית ראשנים אשר הוצאתי אתם מארץ מצרים לעיני הגוים להית להם לאלהים אני יהוה׃"
    },
    {
      "verse": 46,
      "text": "אלה החקים והמשפטים והתורת אשר נתן יהוה בינו ובין בני ישראל בהר סיני ביד משה׃"
    }
  ]
}
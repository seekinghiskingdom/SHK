{
  "book_id": "ISA",
  "chapter": 27,
  "verses": [
    {
      "verse": 1,
      "text": "ביום ההוא יפקד יהוה בחרבו הקשה והגדולה והחזקה על לויתן נחש ברח ועל לויתן נחש עקלתון והרג את התנין אשר בים׃"
    },
    {
      "verse": 2,
      "text": "ביום ההוא כרם חמד ענו לה׃"
    },
    {
      "verse": 3,
      "text": "אני יהוה נצרה לרגעים אשקנה פן יפקד עליה לילה ויום אצרנה׃"
    },
    {
      "verse": 4,
      "text": "חמה אין לי מי יתנני שמיר שית במלחמה אפשעה בה אציתנה יחד׃"
    },
    {
      "verse": 5,
      "text": "או יחזק במעוזי יעשה שלום לי שלום יעשה לי׃"
    },
    {
      "verse": 6,
      "text": "הבאים ישרש יעקב יציץ ופרח ישראל ומלאו פני תבל תנובה׃"
    },
    {
      "verse": 7,
      "text": "הכמכת מכהו הכהו אם כהרג הרגיו הרג׃"
    },
    {
      "verse": 8,
      "text": "בסאסאה בשלחה תריבנה הגה ברוחו הקשה ביום קדים׃"
    },
    {
      "verse": 9,
      "text": "לכן בזאת יכפר עון יעקב וזה כל פרי הסר חטאתו בשומו כל אבני מזבח כאבני גר מנפצות לא יקמו אשרים וחמנים׃"
    },
    {
      "verse": 10,
      "text": "כי עיר בצורה בדד נוה משלח ונעזב כמדבר שם ירעה עגל ושם ירבץ וכלה סעפיה׃"
    },
    {
      "verse": 11,
      "text": "ביבש קצירה תשברנה נשים באות מאירות אותה כי לא עם בינות הוא על כן לא ירחמנו עשהו ויצרו לא יחננו׃"
    },
    {
      "verse": 12,
      "text": "והיה ביום ההוא יחבט יהוה משבלת הנהר עד נחל מצרים ואתם תלקטו לאחד אחד בני ישראל׃"
    },
    {
      "verse": 13,
      "text": "והיה ביום ההוא יתקע בשופר גדול ובאו האבדים בארץ אשור והנדחים בארץ מצרים והשתחוו ליהוה בהר הקדש בירושלם׃"
    }
  ]
}
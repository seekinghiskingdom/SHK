{
  "book_id": "PSA",
  "chapter": 30,
  "verses": [
    {
      "verse": 1,
      "text": "מזמור שיר חנכת הבית לדוד ארוממך יהוה כי דליתני ולא שמחת איבי לי׃"
    },
    {
      "verse": 2,
      "text": "יהוה אלהי שועתי אליך ותרפאני׃"
    },
    {
      "verse": 3,
      "text": "יהוה העלית מן שאול נפשי חייתני מיורדי בור׃"
    },
    {
      "verse": 4,
      "text": "זמרו ליהוה חסידיו והודו לזכר קדשו׃"
    },
    {
      "verse": 5,
      "text": "כי רגע באפו חיים ברצונו בערב ילין בכי ולבקר רנה׃"
    },
    {
      "verse": 6,
      "text": "ואני אמרתי בשלוי בל אמוט לעולם׃"
    },
    {
      "verse": 7,
      "text": "יהוה ברצונך העמדתה להררי עז הסתרת פניך הייתי נבהל׃"
    },
    {
      "verse": 8,
      "text": "אליך יהוה אקרא ואל אדני אתחנן׃"
    },
    {
      "verse": 9,
      "text": "מה בצע בדמי ברדתי אל שחת היודך עפר היגיד אמתך׃"
    },
    {
      "verse": 10,
      "text": "שמע יהוה וחנני יהוה היה עזר לי׃"
    },
    {
      "verse": 11,
      "text": "הפכת מספדי למחול לי פתחת שקי ותאזרני שמחה׃"
    },
    {
      "verse": 12,
      "text": "למען יזמרך כבוד ולא ידם יהוה אלהי לעולם אודך׃"
    }
  ]
}
{
  "book_id": "PSA",
  "chapter": 10,
  "verses": [
    {
      "verse": 1,
      "text": "למה יהוה תעמד ברחוק תעלים לעתות בצרה׃"
    },
    {
      "verse": 2,
      "text": "בגאות רשע ידלק עני יתפשו במזמות זו חשבו׃"
    },
    {
      "verse": 3,
      "text": "כי הלל רשע על תאות נפשו ובצע ברך נאץ יהוה׃"
    },
    {
      "verse": 4,
      "text": "רשע כגבה אפו בל ידרש אין אלהים כל מזמותיו׃"
    },
    {
      "verse": 5,
      "text": "יחילו דרכו בכל עת מרום משפטיך מנגדו כל צורריו יפיח בהם׃"
    },
    {
      "verse": 6,
      "text": "אמר בלבו בל אמוט לדר ודר אשר לא ברע׃"
    },
    {
      "verse": 7,
      "text": "אלה פיהו מלא ומרמות ותך תחת לשונו עמל ואון׃"
    },
    {
      "verse": 8,
      "text": "ישב במארב חצרים במסתרים יהרג נקי עיניו לחלכה יצפנו׃"
    },
    {
      "verse": 9,
      "text": "יארב במסתר כאריה בסכה יארב לחטוף עני יחטף עני במשכו ברשתו׃"
    },
    {
      "verse": 10,
      "text": "ודכה ישח ונפל בעצומיו חלכאים׃"
    },
    {
      "verse": 11,
      "text": "אמר בלבו שכח אל הסתיר פניו בל ראה לנצח׃"
    },
    {
      "verse": 12,
      "text": "קומה יהוה אל נשא ידך אל תשכח עניים׃"
    },
    {
      "verse": 13,
      "text": "על מה נאץ רשע אלהים אמר בלבו לא תדרש׃"
    },
    {
      "verse": 14,
      "text": "ראתה כי אתה עמל וכעס תביט לתת בידך עליך יעזב חלכה יתום אתה היית עוזר׃"
    },
    {
      "verse": 15,
      "text": "שבר זרוע רשע ורע תדרוש רשעו בל תמצא׃"
    },
    {
      "verse": 16,
      "text": "יהוה מלך עולם ועד אבדו גוים מארצו׃"
    },
    {
      "verse": 17,
      "text": "תאות ענוים שמעת יהוה תכין לבם תקשיב אזנך׃"
    },
    {
      "verse": 18,
      "text": "לשפט יתום ודך בל יוסיף עוד לערץ אנוש מן הארץ׃"
    }
  ]
}
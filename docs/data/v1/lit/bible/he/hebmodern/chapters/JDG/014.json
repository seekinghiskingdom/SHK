{
  "book_id": "JDG",
  "chapter": 14,
  "verses": [
    {
      "verse": 1,
      "text": "וירד שמשון תמנתה וירא אשה בתמנתה מבנות פלשתים׃"
    },
    {
      "verse": 2,
      "text": "ויעל ויגד לאביו ולאמו ויאמר אשה ראיתי בתמנתה מבנות פלשתים ועתה קחו אותה לי לאשה׃"
    },
    {
      "verse": 3,
      "text": "ויאמר לו אביו ואמו האין בבנות אחיך ובכל עמי אשה כי אתה הולך לקחת אשה מפלשתים הערלים ויאמר שמשון אל אביו אותה קח לי כי היא ישרה בעיני׃"
    },
    {
      "verse": 4,
      "text": "ואביו ואמו לא ידעו כי מיהוה היא כי תאנה הוא מבקש מפלשתים ובעת ההיא פלשתים משלים בישראל׃"
    },
    {
      "verse": 5,
      "text": "וירד שמשון ואביו ואמו תמנתה ויבאו עד כרמי תמנתה והנה כפיר אריות שאג לקראתו׃"
    },
    {
      "verse": 6,
      "text": "ותצלח עליו רוח יהוה וישסעהו כשסע הגדי ומאומה אין בידו ולא הגיד לאביו ולאמו את אשר עשה׃"
    },
    {
      "verse": 7,
      "text": "וירד וידבר לאשה ותישר בעיני שמשון׃"
    },
    {
      "verse": 8,
      "text": "וישב מימים לקחתה ויסר לראות את מפלת האריה והנה עדת דבורים בגוית האריה ודבש׃"
    },
    {
      "verse": 9,
      "text": "וירדהו אל כפיו וילך הלוך ואכל וילך אל אביו ואל אמו ויתן להם ויאכלו ולא הגיד להם כי מגוית האריה רדה הדבש׃"
    },
    {
      "verse": 10,
      "text": "וירד אביהו אל האשה ויעש שם שמשון משתה כי כן יעשו הבחורים׃"
    },
    {
      "verse": 11,
      "text": "ויהי כראותם אותו ויקחו שלשים מרעים ויהיו אתו׃"
    },
    {
      "verse": 12,
      "text": "ויאמר להם שמשון אחודה נא לכם חידה אם הגד תגידו אותה לי שבעת ימי המשתה ומצאתם ונתתי לכם שלשים סדינים ושלשים חלפת בגדים׃"
    },
    {
      "verse": 13,
      "text": "ואם לא תוכלו להגיד לי ונתתם אתם לי שלשים סדינים ושלשים חליפות בגדים ויאמרו לו חודה חידתך ונשמענה׃"
    },
    {
      "verse": 14,
      "text": "ויאמר להם מהאכל יצא מאכל ומעז יצא מתוק ולא יכלו להגיד החידה שלשת ימים׃"
    },
    {
      "verse": 15,
      "text": "ויהי ביום השביעי ויאמרו לאשת שמשון פתי את אישך ויגד לנו את החידה פן נשרף אותך ואת בית אביך באש הלירשנו קראתם לנו הלא׃"
    },
    {
      "verse": 16,
      "text": "ותבך אשת שמשון עליו ותאמר רק שנאתני ולא אהבתני החידה חדת לבני עמי ולי לא הגדתה ויאמר לה הנה לאבי ולאמי לא הגדתי ולך אגיד׃"
    },
    {
      "verse": 17,
      "text": "ותבך עליו שבעת הימים אשר היה להם המשתה ויהי ביום השביעי ויגד לה כי הציקתהו ותגד החידה לבני עמה׃"
    },
    {
      "verse": 18,
      "text": "ויאמרו לו אנשי העיר ביום השביעי בטרם יבא החרסה מה מתוק מדבש ומה עז מארי ויאמר להם לולא חרשתם בעגלתי לא מצאתם חידתי׃"
    },
    {
      "verse": 19,
      "text": "ותצלח עליו רוח יהוה וירד אשקלון ויך מהם שלשים איש ויקח את חליצותם ויתן החליפות למגידי החידה ויחר אפו ויעל בית אביהו׃"
    },
    {
      "verse": 20,
      "text": "ותהי אשת שמשון למרעהו אשר רעה לו׃"
    }
  ]
}
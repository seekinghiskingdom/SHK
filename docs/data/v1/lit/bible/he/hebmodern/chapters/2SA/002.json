{
  "book_id": "2SA",
  "chapter": 2,
  "verses": [
    {
      "verse": 1,
      "text": "ויהי אחרי כן וישאל דוד ביהוה לאמר האעלה באחת ערי יהודה ויאמר יהוה אליו עלה ויאמר דוד אנה אעלה ויאמר חברנה׃"
    },
    {
      "verse": 2,
      "text": "ויעל שם דוד וגם שתי נשיו אחינעם היזרעלית ואביגיל אשת נבל הכרמלי׃"
    },
    {
      "verse": 3,
      "text": "ואנשיו אשר עמו העלה דוד איש וביתו וישבו בערי חברון׃"
    },
    {
      "verse": 4,
      "text": "ויבאו אנשי יהודה וימשחו שם את דוד למלך על בית יהודה ויגדו לדוד לאמר אנשי יביש גלעד אשר קברו את שאול׃"
    },
    {
      "verse": 5,
      "text": "וישלח דוד מלאכים אל אנשי יביש גלעד ויאמר אליהם ברכים אתם ליהוה אשר עשיתם החסד הזה עם אדניכם עם שאול ותקברו אתו׃"
    },
    {
      "verse": 6,
      "text": "ועתה יעש יהוה עמכם חסד ואמת וגם אנכי אעשה אתכם הטובה הזאת אשר עשיתם הדבר הזה׃"
    },
    {
      "verse": 7,
      "text": "ועתה תחזקנה ידיכם והיו לבני חיל כי מת אדניכם שאול וגם אתי משחו בית יהודה למלך עליהם׃"
    },
    {
      "verse": 8,
      "text": "ואבנר בן נר שר צבא אשר לשאול לקח את איש בשת בן שאול ויעברהו מחנים׃"
    },
    {
      "verse": 9,
      "text": "וימלכהו אל הגלעד ואל האשורי ואל יזרעאל ועל אפרים ועל בנימן ועל ישראל כלה׃"
    },
    {
      "verse": 10,
      "text": "בן ארבעים שנה איש בשת בן שאול במלכו על ישראל ושתים שנים מלך אך בית יהודה היו אחרי דוד׃"
    },
    {
      "verse": 11,
      "text": "ויהי מספר הימים אשר היה דוד מלך בחברון על בית יהודה שבע שנים וששה חדשים׃"
    },
    {
      "verse": 12,
      "text": "ויצא אבנר בן נר ועבדי איש בשת בן שאול ממחנים גבעונה׃"
    },
    {
      "verse": 13,
      "text": "ויואב בן צרויה ועבדי דוד יצאו ויפגשום על ברכת גבעון יחדו וישבו אלה על הברכה מזה ואלה על הברכה מזה׃"
    },
    {
      "verse": 14,
      "text": "ויאמר אבנר אל יואב יקומו נא הנערים וישחקו לפנינו ויאמר יואב יקמו׃"
    },
    {
      "verse": 15,
      "text": "ויקמו ויעברו במספר שנים עשר לבנימן ולאיש בשת בן שאול ושנים עשר מעבדי דוד׃"
    },
    {
      "verse": 16,
      "text": "ויחזקו איש בראש רעהו וחרבו בצד רעהו ויפלו יחדו ויקרא למקום ההוא חלקת הצרים אשר בגבעון׃"
    },
    {
      "verse": 17,
      "text": "ותהי המלחמה קשה עד מאד ביום ההוא וינגף אבנר ואנשי ישראל לפני עבדי דוד׃"
    },
    {
      "verse": 18,
      "text": "ויהיו שם שלשה בני צרויה יואב ואבישי ועשהאל ועשהאל קל ברגליו כאחד הצבים אשר בשדה׃"
    },
    {
      "verse": 19,
      "text": "וירדף עשהאל אחרי אבנר ולא נטה ללכת על הימין ועל השמאול מאחרי אבנר׃"
    },
    {
      "verse": 20,
      "text": "ויפן אבנר אחריו ויאמר האתה זה עשהאל ויאמר אנכי׃"
    },
    {
      "verse": 21,
      "text": "ויאמר לו אבנר נטה לך על ימינך או על שמאלך ואחז לך אחד מהנערים וקח לך את חלצתו ולא אבה עשהאל לסור מאחריו׃"
    },
    {
      "verse": 22,
      "text": "ויסף עוד אבנר לאמר אל עשהאל סור לך מאחרי למה אככה ארצה ואיך אשא פני אל יואב אחיך׃"
    },
    {
      "verse": 23,
      "text": "וימאן לסור ויכהו אבנר באחרי החנית אל החמש ותצא החנית מאחריו ויפל שם וימת תחתו ויהי כל הבא אל המקום אשר נפל שם עשהאל וימת ויעמדו׃"
    },
    {
      "verse": 24,
      "text": "וירדפו יואב ואבישי אחרי אבנר והשמש באה והמה באו עד גבעת אמה אשר על פני גיח דרך מדבר גבעון׃"
    },
    {
      "verse": 25,
      "text": "ויתקבצו בני בנימן אחרי אבנר ויהיו לאגדה אחת ויעמדו על ראש גבעה אחת׃"
    },
    {
      "verse": 26,
      "text": "ויקרא אבנר אל יואב ויאמר הלנצח תאכל חרב הלוא ידעתה כי מרה תהיה באחרונה ועד מתי לא תאמר לעם לשוב מאחרי אחיהם׃"
    },
    {
      "verse": 27,
      "text": "ויאמר יואב חי האלהים כי לולא דברת כי אז מהבקר נעלה העם איש מאחרי אחיו׃"
    },
    {
      "verse": 28,
      "text": "ויתקע יואב בשופר ויעמדו כל העם ולא ירדפו עוד אחרי ישראל ולא יספו עוד להלחם׃"
    },
    {
      "verse": 29,
      "text": "ואבנר ואנשיו הלכו בערבה כל הלילה ההוא ויעברו את הירדן וילכו כל הבתרון ויבאו מחנים׃"
    },
    {
      "verse": 30,
      "text": "ויואב שב מאחרי אבנר ויקבץ את כל העם ויפקדו מעבדי דוד תשעה עשר איש ועשהאל׃"
    },
    {
      "verse": 31,
      "text": "ועבדי דוד הכו מבנימן ובאנשי אבנר שלש מאות וששים איש מתו׃"
    },
    {
      "verse": 32,
      "text": "וישאו את עשהאל ויקברהו בקבר אביו אשר בית לחם וילכו כל הלילה יואב ואנשיו ויאר להם בחברון׃"
    }
  ]
}
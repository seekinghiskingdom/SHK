{
  "book_id": "ZEC",
  "chapter": 14,
  "verses": [
    {
      "verse": 1,
      "text": "הנה יום בא ליהוה וחלק שללך בקרבך׃"
    },
    {
      "verse": 2,
      "text": "ואספתי את כל הגוים אל ירושלם למלחמה ונלכדה העיר ונשסו הבתים והנשים תשגלנה ויצא חצי העיר בגולה ויתר העם לא יכרת מן העיר׃"
    },
    {
      "verse": 3,
      "text": "ויצא יהוה ונלחם בגוים ההם כיום הלחמו ביום קרב׃"
    },
    {
      "verse": 4,
      "text": "ועמדו רגליו ביום ההוא על הר הזתים אשר על פני ירושלם מקדם ונבקע הר הזיתים מחציו מזרחה וימה גיא גדולה מאד ומש חצי ההר צפונה וחציו נגבה׃"
    },
    {
      "verse": 5,
      "text": "ונסתם גיא הרי כי יגיע גי הרים אל אצל ונסתם כאשר נסתם מפני הרעש בימי עזיה מלך יהודה ובא יהוה אלהי כל קדשים עמך׃"
    },
    {
      "verse": 6,
      "text": "והיה ביום ההוא לא יהיה אור יקרות יקפאון׃"
    },
    {
      "verse": 7,
      "text": "והיה יום אחד הוא יודע ליהוה לא יום ולא לילה והיה לעת ערב יהיה אור׃"
    },
    {
      "verse": 8,
      "text": "והיה ביום ההוא יצאו מים חיים מירושלם חצים אל הים הקדמוני וחצים אל הים האחרון בקיץ ובחרף יהיה׃"
    },
    {
      "verse": 9,
      "text": "והיה יהוה למלך על כל הארץ ביום ההוא יהיה יהוה אחד ושמו אחד׃"
    },
    {
      "verse": 10,
      "text": "יסוב כל הארץ כערבה מגבע לרמון נגב ירושלם וראמה וישבה תחתיה למשער בנימן עד מקום שער הראשון עד שער הפנים ומגדל חננאל עד יקבי המלך׃"
    },
    {
      "verse": 11,
      "text": "וישבו בה וחרם לא יהיה עוד וישבה ירושלם לבטח׃"
    },
    {
      "verse": 12,
      "text": "וזאת תהיה המגפה אשר יגף יהוה את כל העמים אשר צבאו על ירושלם המק בשרו והוא עמד על רגליו ועיניו תמקנה בחריהן ולשונו תמק בפיהם׃"
    },
    {
      "verse": 13,
      "text": "והיה ביום ההוא תהיה מהומת יהוה רבה בהם והחזיקו איש יד רעהו ועלתה ידו על יד רעהו׃"
    },
    {
      "verse": 14,
      "text": "וגם יהודה תלחם בירושלם ואסף חיל כל הגוים סביב זהב וכסף ובגדים לרב מאד׃"
    },
    {
      "verse": 15,
      "text": "וכן תהיה מגפת הסוס הפרד הגמל והחמור וכל הבהמה אשר יהיה במחנות ההמה כמגפה הזאת׃"
    },
    {
      "verse": 16,
      "text": "והיה כל הנותר מכל הגוים הבאים על ירושלם ועלו מדי שנה בשנה להשתחות למלך יהוה צבאות ולחג את חג הסכות׃"
    },
    {
      "verse": 17,
      "text": "והיה אשר לא יעלה מאת משפחות הארץ אל ירושלם להשתחות למלך יהוה צבאות ולא עליהם יהיה הגשם׃"
    },
    {
      "verse": 18,
      "text": "ואם משפחת מצרים לא תעלה ולא באה ולא עליהם תהיה המגפה אשר יגף יהוה את הגוים אשר לא יעלו לחג את חג הסכות׃"
    },
    {
      "verse": 19,
      "text": "זאת תהיה חטאת מצרים וחטאת כל הגוים אשר לא יעלו לחג את חג הסכות׃"
    },
    {
      "verse": 20,
      "text": "ביום ההוא יהיה על מצלות הסוס קדש ליהוה והיה הסירות בבית יהוה כמזרקים לפני המזבח׃"
    },
    {
      "verse": 21,
      "text": "והיה כל סיר בירושלם וביהודה קדש ליהוה צבאות ובאו כל הזבחים ולקחו מהם ובשלו בהם ולא יהיה כנעני עוד בבית יהוה צבאות ביום ההוא׃"
    }
  ]
}
{
  "book_id": "PSA",
  "chapter": 138,
  "verses": [
    {
      "verse": 1,
      "text": "לדוד אודך בכל לבי נגד אלהים אזמרך׃"
    },
    {
      "verse": 2,
      "text": "אשתחוה אל היכל קדשך ואודה את שמך על חסדך ועל אמתך כי הגדלת על כל שמך אמרתך׃"
    },
    {
      "verse": 3,
      "text": "ביום קראתי ותענני תרהבני בנפשי עז׃"
    },
    {
      "verse": 4,
      "text": "יודוך יהוה כל מלכי ארץ כי שמעו אמרי פיך׃"
    },
    {
      "verse": 5,
      "text": "וישירו בדרכי יהוה כי גדול כבוד יהוה׃"
    },
    {
      "verse": 6,
      "text": "כי רם יהוה ושפל יראה וגבה ממרחק יידע׃"
    },
    {
      "verse": 7,
      "text": "אם אלך בקרב צרה תחיני על אף איבי תשלח ידך ותושיעני ימינך׃"
    },
    {
      "verse": 8,
      "text": "יהוה יגמר בעדי יהוה חסדך לעולם מעשי ידיך אל תרף׃"
    }
  ]
}
{
  "book_id": "JOB",
  "chapter": 40,
  "verses": [
    {
      "verse": 1,
      "text": "ויען יהוה את איוב ויאמר׃"
    },
    {
      "verse": 2,
      "text": "הרב עם שדי יסור מוכיח אלוה יעננה׃"
    },
    {
      "verse": 3,
      "text": "ויען איוב את יהוה ויאמר׃"
    },
    {
      "verse": 4,
      "text": "הן קלתי מה אשיבך ידי שמתי למו פי׃"
    },
    {
      "verse": 5,
      "text": "אחת דברתי ולא אענה ושתים ולא אוסיף׃"
    },
    {
      "verse": 6,
      "text": "ויען יהוה את איוב מן סערה ויאמר׃"
    },
    {
      "verse": 7,
      "text": "אזר נא כגבר חלציך אשאלך והודיעני׃"
    },
    {
      "verse": 8,
      "text": "האף תפר משפטי תרשיעני למען תצדק׃"
    },
    {
      "verse": 9,
      "text": "ואם זרוע כאל לך ובקול כמהו תרעם׃"
    },
    {
      "verse": 10,
      "text": "עדה נא גאון וגבה והוד והדר תלבש׃"
    },
    {
      "verse": 11,
      "text": "הפץ עברות אפך וראה כל גאה והשפילהו׃"
    },
    {
      "verse": 12,
      "text": "ראה כל גאה הכניעהו והדך רשעים תחתם׃"
    },
    {
      "verse": 13,
      "text": "טמנם בעפר יחד פניהם חבש בטמון׃"
    },
    {
      "verse": 14,
      "text": "וגם אני אודך כי תושע לך ימינך׃"
    },
    {
      "verse": 15,
      "text": "הנה נא בהמות אשר עשיתי עמך חציר כבקר יאכל׃"
    },
    {
      "verse": 16,
      "text": "הנה נא כחו במתניו ואנו בשרירי בטנו׃"
    },
    {
      "verse": 17,
      "text": "יחפץ זנבו כמו ארז גידי פחדו ישרגו׃"
    },
    {
      "verse": 18,
      "text": "עצמיו אפיקי נחושה גרמיו כמטיל ברזל׃"
    },
    {
      "verse": 19,
      "text": "הוא ראשית דרכי אל העשו יגש חרבו׃"
    },
    {
      "verse": 20,
      "text": "כי בול הרים ישאו לו וכל חית השדה ישחקו שם׃"
    },
    {
      "verse": 21,
      "text": "תחת צאלים ישכב בסתר קנה ובצה׃"
    },
    {
      "verse": 22,
      "text": "יסכהו צאלים צללו יסבוהו ערבי נחל׃"
    },
    {
      "verse": 23,
      "text": "הן יעשק נהר לא יחפוז יבטח כי יגיח ירדן אל פיהו׃"
    },
    {
      "verse": 24,
      "text": "בעיניו יקחנו במוקשים ינקב אף׃"
    }
  ]
}
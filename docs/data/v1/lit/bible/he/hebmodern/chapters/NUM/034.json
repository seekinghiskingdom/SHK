{
  "book_id": "NUM",
  "chapter": 34,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "צו את בני ישראל ואמרת אלהם כי אתם באים אל הארץ כנען זאת הארץ אשר תפל לכם בנחלה ארץ כנען לגבלתיה׃"
    },
    {
      "verse": 3,
      "text": "והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה׃"
    },
    {
      "verse": 4,
      "text": "ונסב לכם הגבול מנגב למעלה עקרבים ועבר צנה והיה תוצאתיו מנגב לקדש ברנע ויצא חצר אדר ועבר עצמנה׃"
    },
    {
      "verse": 5,
      "text": "ונסב הגבול מעצמון נחלה מצרים והיו תוצאתיו הימה׃"
    },
    {
      "verse": 6,
      "text": "וגבול ים והיה לכם הים הגדול וגבול זה יהיה לכם גבול ים׃"
    },
    {
      "verse": 7,
      "text": "וזה יהיה לכם גבול צפון מן הים הגדל תתאו לכם הר ההר׃"
    },
    {
      "verse": 8,
      "text": "מהר ההר תתאו לבא חמת והיו תוצאת הגבל צדדה׃"
    },
    {
      "verse": 9,
      "text": "ויצא הגבל זפרנה והיו תוצאתיו חצר עינן זה יהיה לכם גבול צפון׃"
    },
    {
      "verse": 10,
      "text": "והתאויתם לכם לגבול קדמה מחצר עינן שפמה׃"
    },
    {
      "verse": 11,
      "text": "וירד הגבל משפם הרבלה מקדם לעין וירד הגבול ומחה על כתף ים כנרת קדמה׃"
    },
    {
      "verse": 12,
      "text": "וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב׃"
    },
    {
      "verse": 13,
      "text": "ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה׃"
    },
    {
      "verse": 14,
      "text": "כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם׃"
    },
    {
      "verse": 15,
      "text": "שני המטות וחצי המטה לקחו נחלתם מעבר לירדן ירחו קדמה מזרחה׃"
    },
    {
      "verse": 16,
      "text": "וידבר יהוה אל משה לאמר׃"
    },
    {
      "verse": 17,
      "text": "אלה שמות האנשים אשר ינחלו לכם את הארץ אלעזר הכהן ויהושע בן נון׃"
    },
    {
      "verse": 18,
      "text": "ונשיא אחד נשיא אחד ממטה תקחו לנחל את הארץ׃"
    },
    {
      "verse": 19,
      "text": "ואלה שמות האנשים למטה יהודה כלב בן יפנה׃"
    },
    {
      "verse": 20,
      "text": "ולמטה בני שמעון שמואל בן עמיהוד׃"
    },
    {
      "verse": 21,
      "text": "למטה בנימן אלידד בן כסלון׃"
    },
    {
      "verse": 22,
      "text": "ולמטה בני דן נשיא בקי בן יגלי׃"
    },
    {
      "verse": 23,
      "text": "לבני יוסף למטה בני מנשה נשיא חניאל בן אפד׃"
    },
    {
      "verse": 24,
      "text": "ולמטה בני אפרים נשיא קמואל בן שפטן׃"
    },
    {
      "verse": 25,
      "text": "ולמטה בני זבולן נשיא אליצפן בן פרנך׃"
    },
    {
      "verse": 26,
      "text": "ולמטה בני יששכר נשיא פלטיאל בן עזן׃"
    },
    {
      "verse": 27,
      "text": "ולמטה בני אשר נשיא אחיהוד בן שלמי׃"
    },
    {
      "verse": 28,
      "text": "ולמטה בני נפתלי נשיא פדהאל בן עמיהוד׃"
    },
    {
      "verse": 29,
      "text": "אלה אשר צוה יהוה לנחל את בני ישראל בארץ כנען׃"
    }
  ]
}
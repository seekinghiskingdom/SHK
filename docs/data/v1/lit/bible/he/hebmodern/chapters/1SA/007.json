{
  "book_id": "1SA",
  "chapter": 7,
  "verses": [
    {
      "verse": 1,
      "text": "ויבאו אנשי קרית יערים ויעלו את ארון יהוה ויבאו אתו אל בית אבינדב בגבעה ואת אלעזר בנו קדשו לשמר את ארון יהוה׃"
    },
    {
      "verse": 2,
      "text": "ויהי מיום שבת הארון בקרית יערים וירבו הימים ויהיו עשרים שנה וינהו כל בית ישראל אחרי יהוה׃"
    },
    {
      "verse": 3,
      "text": "ויאמר שמואל אל כל בית ישראל לאמר אם בכל לבבכם אתם שבים אל יהוה הסירו את אלהי הנכר מתוככם והעשתרות והכינו לבבכם אל יהוה ועבדהו לבדו ויצל אתכם מיד פלשתים׃"
    },
    {
      "verse": 4,
      "text": "ויסירו בני ישראל את הבעלים ואת העשתרת ויעבדו את יהוה לבדו׃"
    },
    {
      "verse": 5,
      "text": "ויאמר שמואל קבצו את כל ישראל המצפתה ואתפלל בעדכם אל יהוה׃"
    },
    {
      "verse": 6,
      "text": "ויקבצו המצפתה וישאבו מים וישפכו לפני יהוה ויצומו ביום ההוא ויאמרו שם חטאנו ליהוה וישפט שמואל את בני ישראל במצפה׃"
    },
    {
      "verse": 7,
      "text": "וישמעו פלשתים כי התקבצו בני ישראל המצפתה ויעלו סרני פלשתים אל ישראל וישמעו בני ישראל ויראו מפני פלשתים׃"
    },
    {
      "verse": 8,
      "text": "ויאמרו בני ישראל אל שמואל אל תחרש ממנו מזעק אל יהוה אלהינו וישענו מיד פלשתים׃"
    },
    {
      "verse": 9,
      "text": "ויקח שמואל טלה חלב אחד ויעלה עולה כליל ליהוה ויזעק שמואל אל יהוה בעד ישראל ויענהו יהוה׃"
    },
    {
      "verse": 10,
      "text": "ויהי שמואל מעלה העולה ופלשתים נגשו למלחמה בישראל וירעם יהוה בקול גדול ביום ההוא על פלשתים ויהמם וינגפו לפני ישראל׃"
    },
    {
      "verse": 11,
      "text": "ויצאו אנשי ישראל מן המצפה וירדפו את פלשתים ויכום עד מתחת לבית כר׃"
    },
    {
      "verse": 12,
      "text": "ויקח שמואל אבן אחת וישם בין המצפה ובין השן ויקרא את שמה אבן העזר ויאמר עד הנה עזרנו יהוה׃"
    },
    {
      "verse": 13,
      "text": "ויכנעו הפלשתים ולא יספו עוד לבוא בגבול ישראל ותהי יד יהוה בפלשתים כל ימי שמואל׃"
    },
    {
      "verse": 14,
      "text": "ותשבנה הערים אשר לקחו פלשתים מאת ישראל לישראל מעקרון ועד גת ואת גבולן הציל ישראל מיד פלשתים ויהי שלום בין ישראל ובין האמרי׃"
    },
    {
      "verse": 15,
      "text": "וישפט שמואל את ישראל כל ימי חייו׃"
    },
    {
      "verse": 16,
      "text": "והלך מדי שנה בשנה וסבב בית אל והגלגל והמצפה ושפט את ישראל את כל המקומות האלה׃"
    },
    {
      "verse": 17,
      "text": "ותשבתו הרמתה כי שם ביתו ושם שפט את ישראל ויבן שם מזבח ליהוה׃"
    }
  ]
}
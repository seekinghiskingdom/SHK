{
  "book_id": "JDG",
  "chapter": 8,
  "verses": [
    {
      "verse": 1,
      "text": "ויאמרו אליו איש אפרים מה הדבר הזה עשית לנו לבלתי קראות לנו כי הלכת להלחם במדין ויריבון אתו בחזקה׃"
    },
    {
      "verse": 2,
      "text": "ויאמר אליהם מה עשיתי עתה ככם הלוא טוב עללות אפרים מבציר אביעזר׃"
    },
    {
      "verse": 3,
      "text": "בידכם נתן אלהים את שרי מדין את ערב ואת זאב ומה יכלתי עשות ככם אז רפתה רוחם מעליו בדברו הדבר הזה׃"
    },
    {
      "verse": 4,
      "text": "ויבא גדעון הירדנה עבר הוא ושלש מאות האיש אשר אתו עיפים ורדפים׃"
    },
    {
      "verse": 5,
      "text": "ויאמר לאנשי סכות תנו נא ככרות לחם לעם אשר ברגלי כי עיפים הם ואנכי רדף אחרי זבח וצלמנע מלכי מדין׃"
    },
    {
      "verse": 6,
      "text": "ויאמר שרי סכות הכף זבח וצלמנע עתה בידך כי נתן לצבאך לחם׃"
    },
    {
      "verse": 7,
      "text": "ויאמר גדעון לכן בתת יהוה את זבח ואת צלמנע בידי ודשתי את בשרכם את קוצי המדבר ואת הברקנים׃"
    },
    {
      "verse": 8,
      "text": "ויעל משם פנואל וידבר אליהם כזאת ויענו אותו אנשי פנואל כאשר ענו אנשי סכות׃"
    },
    {
      "verse": 9,
      "text": "ויאמר גם לאנשי פנואל לאמר בשובי בשלום אתץ את המגדל הזה׃"
    },
    {
      "verse": 10,
      "text": "וזבח וצלמנע בקרקר ומחניהם עמם כחמשת עשר אלף כל הנותרים מכל מחנה בני קדם והנפלים מאה ועשרים אלף איש שלף חרב׃"
    },
    {
      "verse": 11,
      "text": "ויעל גדעון דרך השכוני באהלים מקדם לנבח ויגבהה ויך את המחנה והמחנה היה בטח׃"
    },
    {
      "verse": 12,
      "text": "וינוסו זבח וצלמנע וירדף אחריהם וילכד את שני מלכי מדין את זבח ואת צלמנע וכל המחנה החריד׃"
    },
    {
      "verse": 13,
      "text": "וישב גדעון בן יואש מן המלחמה מלמעלה החרס׃"
    },
    {
      "verse": 14,
      "text": "וילכד נער מאנשי סכות וישאלהו ויכתב אליו את שרי סכות ואת זקניה שבעים ושבעה איש׃"
    },
    {
      "verse": 15,
      "text": "ויבא אל אנשי סכות ויאמר הנה זבח וצלמנע אשר חרפתם אותי לאמר הכף זבח וצלמנע עתה בידך כי נתן לאנשיך היעפים לחם׃"
    },
    {
      "verse": 16,
      "text": "ויקח את זקני העיר ואת קוצי המדבר ואת הברקנים וידע בהם את אנשי סכות׃"
    },
    {
      "verse": 17,
      "text": "ואת מגדל פנואל נתץ ויהרג את אנשי העיר׃"
    },
    {
      "verse": 18,
      "text": "ויאמר אל זבח ואל צלמנע איפה האנשים אשר הרגתם בתבור ויאמרו כמוך כמוהם אחד כתאר בני המלך׃"
    },
    {
      "verse": 19,
      "text": "ויאמר אחי בני אמי הם חי יהוה לו החיתם אותם לא הרגתי אתכם׃"
    },
    {
      "verse": 20,
      "text": "ויאמר ליתר בכורו קום הרג אותם ולא שלף הנער חרבו כי ירא כי עודנו נער׃"
    },
    {
      "verse": 21,
      "text": "ויאמר זבח וצלמנע קום אתה ופגע בנו כי כאיש גבורתו ויקם גדעון ויהרג את זבח ואת צלמנע ויקח את השהרנים אשר בצוארי גמליהם׃"
    },
    {
      "verse": 22,
      "text": "ויאמרו איש ישראל אל גדעון משל בנו גם אתה גם בנך גם בן בנך כי הושעתנו מיד מדין׃"
    },
    {
      "verse": 23,
      "text": "ויאמר אלהם גדעון לא אמשל אני בכם ולא ימשל בני בכם יהוה ימשל בכם׃"
    },
    {
      "verse": 24,
      "text": "ויאמר אלהם גדעון אשאלה מכם שאלה ותנו לי איש נזם שללו כי נזמי זהב להם כי ישמעאלים הם׃"
    },
    {
      "verse": 25,
      "text": "ויאמרו נתון נתן ויפרשו את השמלה וישליכו שמה איש נזם שללו׃"
    },
    {
      "verse": 26,
      "text": "ויהי משקל נזמי הזהב אשר שאל אלף ושבע מאות זהב לבד מן השהרנים והנטפות ובגדי הארגמן שעל מלכי מדין ולבד מן הענקות אשר בצוארי גמליהם׃"
    },
    {
      "verse": 27,
      "text": "ויעש אותו גדעון לאפוד ויצג אותו בעירו בעפרה ויזנו כל ישראל אחריו שם ויהי לגדעון ולביתו למוקש׃"
    },
    {
      "verse": 28,
      "text": "ויכנע מדין לפני בני ישראל ולא יספו לשאת ראשם ותשקט הארץ ארבעים שנה בימי גדעון׃"
    },
    {
      "verse": 29,
      "text": "וילך ירבעל בן יואש וישב בביתו׃"
    },
    {
      "verse": 30,
      "text": "ולגדעון היו שבעים בנים יצאי ירכו כי נשים רבות היו לו׃"
    },
    {
      "verse": 31,
      "text": "ופילגשו אשר בשכם ילדה לו גם היא בן וישם את שמו אבימלך׃"
    },
    {
      "verse": 32,
      "text": "וימת גדעון בן יואש בשיבה טובה ויקבר בקבר יואש אביו בעפרה אבי העזרי׃"
    },
    {
      "verse": 33,
      "text": "ויהי כאשר מת גדעון וישובו בני ישראל ויזנו אחרי הבעלים וישימו להם בעל ברית לאלהים׃"
    },
    {
      "verse": 34,
      "text": "ולא זכרו בני ישראל את יהוה אלהיהם המציל אותם מיד כל איביהם מסביב׃"
    },
    {
      "verse": 35,
      "text": "ולא עשו חסד עם בית ירבעל גדעון ככל הטובה אשר עשה עם ישראל׃"
    }
  ]
}
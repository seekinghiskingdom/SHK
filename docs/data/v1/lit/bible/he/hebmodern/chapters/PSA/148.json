{
  "book_id": "PSA",
  "chapter": 148,
  "verses": [
    {
      "verse": 1,
      "text": "הללו יה הללו את יהוה מן השמים הללוהו במרומים׃"
    },
    {
      "verse": 2,
      "text": "הללוהו כל מלאכיו הללוהו כל צבאו׃"
    },
    {
      "verse": 3,
      "text": "הללוהו שמש וירח הללוהו כל כוכבי אור׃"
    },
    {
      "verse": 4,
      "text": "הללוהו שמי השמים והמים אשר מעל השמים׃"
    },
    {
      "verse": 5,
      "text": "יהללו את שם יהוה כי הוא צוה ונבראו׃"
    },
    {
      "verse": 6,
      "text": "ויעמידם לעד לעולם חק נתן ולא יעבור׃"
    },
    {
      "verse": 7,
      "text": "הללו את יהוה מן הארץ תנינים וכל תהמות׃"
    },
    {
      "verse": 8,
      "text": "אש וברד שלג וקיטור רוח סערה עשה דברו׃"
    },
    {
      "verse": 9,
      "text": "ההרים וכל גבעות עץ פרי וכל ארזים׃"
    },
    {
      "verse": 10,
      "text": "החיה וכל בהמה רמש וצפור כנף׃"
    },
    {
      "verse": 11,
      "text": "מלכי ארץ וכל לאמים שרים וכל שפטי ארץ׃"
    },
    {
      "verse": 12,
      "text": "בחורים וגם בתולות זקנים עם נערים׃"
    },
    {
      "verse": 13,
      "text": "יהללו את שם יהוה כי נשגב שמו לבדו הודו על ארץ ושמים׃"
    },
    {
      "verse": 14,
      "text": "וירם קרן לעמו תהלה לכל חסידיו לבני ישראל עם קרבו הללו יה׃"
    }
  ]
}
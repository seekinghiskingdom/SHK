{
  "book_id": "PSA",
  "chapter": 41,
  "verses": [
    {
      "verse": 1,
      "text": "למנצח מזמור לדוד אשרי משכיל אל דל ביום רעה ימלטהו יהוה׃"
    },
    {
      "verse": 2,
      "text": "יהוה ישמרהו ויחיהו יאשר בארץ ואל תתנהו בנפש איביו׃"
    },
    {
      "verse": 3,
      "text": "יהוה יסעדנו על ערש דוי כל משכבו הפכת בחליו׃"
    },
    {
      "verse": 4,
      "text": "אני אמרתי יהוה חנני רפאה נפשי כי חטאתי לך׃"
    },
    {
      "verse": 5,
      "text": "אויבי יאמרו רע לי מתי ימות ואבד שמו׃"
    },
    {
      "verse": 6,
      "text": "ואם בא לראות שוא ידבר לבו יקבץ און לו יצא לחוץ ידבר׃"
    },
    {
      "verse": 7,
      "text": "יחד עלי יתלחשו כל שנאי עלי יחשבו רעה לי׃"
    },
    {
      "verse": 8,
      "text": "דבר בליעל יצוק בו ואשר שכב לא יוסיף לקום׃"
    },
    {
      "verse": 9,
      "text": "גם איש שלומי אשר בטחתי בו אוכל לחמי הגדיל עלי עקב׃"
    },
    {
      "verse": 10,
      "text": "ואתה יהוה חנני והקימני ואשלמה להם׃"
    },
    {
      "verse": 11,
      "text": "בזאת ידעתי כי חפצת בי כי לא יריע איבי עלי׃"
    },
    {
      "verse": 12,
      "text": "ואני בתמי תמכת בי ותציבני לפניך לעולם׃"
    },
    {
      "verse": 13,
      "text": "ברוך יהוה אלהי ישראל מהעולם ועד העולם אמן ואמן׃"
    }
  ]
}
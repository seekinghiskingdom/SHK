{
  "book_id": "HOS",
  "chapter": 13,
  "verses": [
    {
      "verse": 1,
      "text": "כדבר אפרים רתת נשא הוא בישראל ויאשם בבעל וימת׃"
    },
    {
      "verse": 2,
      "text": "ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון׃"
    },
    {
      "verse": 3,
      "text": "לכן יהיו כענן בקר וכטל משכים הלך כמץ יסער מגרן וכעשן מארבה׃"
    },
    {
      "verse": 4,
      "text": "ואנכי יהוה אלהיך מארץ מצרים ואלהים זולתי לא תדע ומושיע אין בלתי׃"
    },
    {
      "verse": 5,
      "text": "אני ידעתיך במדבר בארץ תלאבות׃"
    },
    {
      "verse": 6,
      "text": "כמרעיתם וישבעו שבעו וירם לבם על כן שכחוני׃"
    },
    {
      "verse": 7,
      "text": "ואהי להם כמו שחל כנמר על דרך אשור׃"
    },
    {
      "verse": 8,
      "text": "אפגשם כדב שכול ואקרע סגור לבם ואכלם שם כלביא חית השדה תבקעם׃"
    },
    {
      "verse": 9,
      "text": "שחתך ישראל כי בי בעזרך׃"
    },
    {
      "verse": 10,
      "text": "אהי מלכך אפוא ויושיעך בכל עריך ושפטיך אשר אמרת תנה לי מלך ושרים׃"
    },
    {
      "verse": 11,
      "text": "אתן לך מלך באפי ואקח בעברתי׃"
    },
    {
      "verse": 12,
      "text": "צרור עון אפרים צפונה חטאתו׃"
    },
    {
      "verse": 13,
      "text": "חבלי יולדה יבאו לו הוא בן לא חכם כי עת לא יעמד במשבר בנים׃"
    },
    {
      "verse": 14,
      "text": "מיד שאול אפדם ממות אגאלם אהי דבריך מות אהי קטבך שאול נחם יסתר מעיני׃"
    },
    {
      "verse": 15,
      "text": "כי הוא בין אחים יפריא יבוא קדים רוח יהוה ממדבר עלה ויבוש מקורו ויחרב מעינו הוא ישסה אוצר כל כלי חמדה׃"
    },
    {
      "verse": 16,
      "text": "תאשם שמרון כי מרתה באלהיה בחרב יפלו עלליהם ירטשו והריותיו יבקעו׃"
    }
  ]
}
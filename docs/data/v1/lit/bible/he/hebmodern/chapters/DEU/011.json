{
  "book_id": "DEU",
  "chapter": 11,
  "verses": [
    {
      "verse": 1,
      "text": "ואהבת את יהוה אלהיך ושמרת משמרתו וחקתיו ומשפטיו ומצותיו כל הימים׃"
    },
    {
      "verse": 2,
      "text": "וידעתם היום כי לא את בניכם אשר לא ידעו ואשר לא ראו את מוסר יהוה אלהיכם את גדלו את ידו החזקה וזרעו הנטויה׃"
    },
    {
      "verse": 3,
      "text": "ואת אתתיו ואת מעשיו אשר עשה בתוך מצרים לפרעה מלך מצרים ולכל ארצו׃"
    },
    {
      "verse": 4,
      "text": "ואשר עשה לחיל מצרים לסוסיו ולרכבו אשר הציף את מי ים סוף על פניהם ברדפם אחריכם ויאבדם יהוה עד היום הזה׃"
    },
    {
      "verse": 5,
      "text": "ואשר עשה לכם במדבר עד באכם עד המקום הזה׃"
    },
    {
      "verse": 6,
      "text": "ואשר עשה לדתן ולאבירם בני אליאב בן ראובן אשר פצתה הארץ את פיה ותבלעם ואת בתיהם ואת אהליהם ואת כל היקום אשר ברגליהם בקרב כל ישראל׃"
    },
    {
      "verse": 7,
      "text": "כי עיניכם הראת את כל מעשה יהוה הגדל אשר עשה׃"
    },
    {
      "verse": 8,
      "text": "ושמרתם את כל המצוה אשר אנכי מצוך היום למען תחזקו ובאתם וירשתם את הארץ אשר אתם עברים שמה לרשתה׃"
    },
    {
      "verse": 9,
      "text": "ולמען תאריכו ימים על האדמה אשר נשבע יהוה לאבתיכם לתת להם ולזרעם ארץ זבת חלב ודבש׃"
    },
    {
      "verse": 10,
      "text": "כי הארץ אשר אתה בא שמה לרשתה לא כארץ מצרים הוא אשר יצאתם משם אשר תזרע את זרעך והשקית ברגלך כגן הירק׃"
    },
    {
      "verse": 11,
      "text": "והארץ אשר אתם עברים שמה לרשתה ארץ הרים ובקעת למטר השמים תשתה מים׃"
    },
    {
      "verse": 12,
      "text": "ארץ אשר יהוה אלהיך דרש אתה תמיד עיני יהוה אלהיך בה מרשית השנה ועד אחרית שנה׃"
    },
    {
      "verse": 13,
      "text": "והיה אם שמע תשמעו אל מצותי אשר אנכי מצוה אתכם היום לאהבה את יהוה אלהיכם ולעבדו בכל לבבכם ובכל נפשכם׃"
    },
    {
      "verse": 14,
      "text": "ונתתי מטר ארצכם בעתו יורה ומלקוש ואספת דגנך ותירשך ויצהרך׃"
    },
    {
      "verse": 15,
      "text": "ונתתי עשב בשדך לבהמתך ואכלת ושבעת׃"
    },
    {
      "verse": 16,
      "text": "השמרו לכם פן יפתה לבבכם וסרתם ועבדתם אלהים אחרים והשתחויתם להם׃"
    },
    {
      "verse": 17,
      "text": "וחרה אף יהוה בכם ועצר את השמים ולא יהיה מטר והאדמה לא תתן את יבולה ואבדתם מהרה מעל הארץ הטבה אשר יהוה נתן לכם׃"
    },
    {
      "verse": 18,
      "text": "ושמתם את דברי אלה על לבבכם ועל נפשכם וקשרתם אתם לאות על ידכם והיו לטוטפת בין עיניכם׃"
    },
    {
      "verse": 19,
      "text": "ולמדתם אתם את בניכם לדבר בם בשבתך בביתך ובלכתך בדרך ובשכבך ובקומך׃"
    },
    {
      "verse": 20,
      "text": "וכתבתם על מזוזות ביתך ובשעריך׃"
    },
    {
      "verse": 21,
      "text": "למען ירבו ימיכם וימי בניכם על האדמה אשר נשבע יהוה לאבתיכם לתת להם כימי השמים על הארץ׃"
    },
    {
      "verse": 22,
      "text": "כי אם שמר תשמרון את כל המצוה הזאת אשר אנכי מצוה אתכם לעשתה לאהבה את יהוה אלהיכם ללכת בכל דרכיו ולדבקה בו׃"
    },
    {
      "verse": 23,
      "text": "והוריש יהוה את כל הגוים האלה מלפניכם וירשתם גוים גדלים ועצמים מכם׃"
    },
    {
      "verse": 24,
      "text": "כל המקום אשר תדרך כף רגלכם בו לכם יהיה מן המדבר והלבנון מן הנהר נהר פרת ועד הים האחרון יהיה גבלכם׃"
    },
    {
      "verse": 25,
      "text": "לא יתיצב איש בפניכם פחדכם ומוראכם יתן יהוה אלהיכם על פני כל הארץ אשר תדרכו בה כאשר דבר לכם׃"
    },
    {
      "verse": 26,
      "text": "ראה אנכי נתן לפניכם היום ברכה וקללה׃"
    },
    {
      "verse": 27,
      "text": "את הברכה אשר תשמעו אל מצות יהוה אלהיכם אשר אנכי מצוה אתכם היום׃"
    },
    {
      "verse": 28,
      "text": "והקללה אם לא תשמעו אל מצות יהוה אלהיכם וסרתם מן הדרך אשר אנכי מצוה אתכם היום ללכת אחרי אלהים אחרים אשר לא ידעתם׃"
    },
    {
      "verse": 29,
      "text": "והיה כי יביאך יהוה אלהיך אל הארץ אשר אתה בא שמה לרשתה ונתתה את הברכה על הר גרזים ואת הקללה על הר עיבל׃"
    },
    {
      "verse": 30,
      "text": "הלא המה בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלוני מרה׃"
    },
    {
      "verse": 31,
      "text": "כי אתם עברים את הירדן לבא לרשת את הארץ אשר יהוה אלהיכם נתן לכם וירשתם אתה וישבתם בה׃"
    },
    {
      "verse": 32,
      "text": "ושמרתם לעשות את כל החקים ואת המשפטים אשר אנכי נתן לפניכם היום׃"
    }
  ]
}
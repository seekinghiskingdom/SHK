{
  "book_id": "ISA",
  "chapter": 4,
  "verses": [
    {
      "verse": 1,
      "text": "והחזיקו שבע נשים באיש אחד ביום ההוא לאמר לחמנו נאכל ושמלתנו נלבש רק יקרא שמך עלינו אסף חרפתנו׃"
    },
    {
      "verse": 2,
      "text": "ביום ההוא יהיה צמח יהוה לצבי ולכבוד ופרי הארץ לגאון ולתפארת לפליטת ישראל׃"
    },
    {
      "verse": 3,
      "text": "והיה הנשאר בציון והנותר בירושלם קדוש יאמר לו כל הכתוב לחיים בירושלם׃"
    },
    {
      "verse": 4,
      "text": "אם רחץ אדני את צאת בנות ציון ואת דמי ירושלם ידיח מקרבה ברוח משפט וברוח בער׃"
    },
    {
      "verse": 5,
      "text": "וברא יהוה על כל מכון הר ציון ועל מקראה ענן יומם ועשן ונגה אש להבה לילה כי על כל כבוד חפה׃"
    },
    {
      "verse": 6,
      "text": "וסכה תהיה לצל יומם מחרב ולמחסה ולמסתור מזרם וממטר׃"
    }
  ]
}
{
  "book_id": "2KI",
  "chapter": 10,
  "verses": [
    {
      "verse": 1,
      "text": "ולאחאב שבעים בנים בשמרון ויכתב יהוא ספרים וישלח שמרון אל שרי יזרעאל הזקנים ואל האמנים אחאב לאמר׃"
    },
    {
      "verse": 2,
      "text": "ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשק׃"
    },
    {
      "verse": 3,
      "text": "וראיתם הטוב והישר מבני אדניכם ושמתם על כסא אביו והלחמו על בית אדניכם׃"
    },
    {
      "verse": 4,
      "text": "ויראו מאד מאד ויאמרו הנה שני המלכים לא עמדו לפניו ואיך נעמד אנחנו׃"
    },
    {
      "verse": 5,
      "text": "וישלח אשר על הבית ואשר על העיר והזקנים והאמנים אל יהוא לאמר עבדיך אנחנו וכל אשר תאמר אלינו נעשה לא נמליך איש הטוב בעיניך עשה׃"
    },
    {
      "verse": 6,
      "text": "ויכתב אליהם ספר שנית לאמר אם לי אתם ולקלי אתם שמעים קחו את ראשי אנשי בני אדניכם ובאו אלי כעת מחר יזרעאלה ובני המלך שבעים איש את גדלי העיר מגדלים אותם׃"
    },
    {
      "verse": 7,
      "text": "ויהי כבא הספר אליהם ויקחו את בני המלך וישחטו שבעים איש וישימו את ראשיהם בדודים וישלחו אליו יזרעאלה׃"
    },
    {
      "verse": 8,
      "text": "ויבא המלאך ויגד לו לאמר הביאו ראשי בני המלך ויאמר שימו אתם שני צברים פתח השער עד הבקר׃"
    },
    {
      "verse": 9,
      "text": "ויהי בבקר ויצא ויעמד ויאמר אל כל העם צדקים אתם הנה אני קשרתי על אדני ואהרגהו ומי הכה את כל אלה׃"
    },
    {
      "verse": 10,
      "text": "דעו אפוא כי לא יפל מדבר יהוה ארצה אשר דבר יהוה על בית אחאב ויהוה עשה את אשר דבר ביד עבדו אליהו׃"
    },
    {
      "verse": 11,
      "text": "ויך יהוא את כל הנשארים לבית אחאב ביזרעאל וכל גדליו ומידעיו וכהניו עד בלתי השאיר לו שריד׃"
    },
    {
      "verse": 12,
      "text": "ויקם ויבא וילך שמרון הוא בית עקד הרעים בדרך׃"
    },
    {
      "verse": 13,
      "text": "ויהוא מצא את אחי אחזיהו מלך יהודה ויאמר מי אתם ויאמרו אחי אחזיהו אנחנו ונרד לשלום בני המלך ובני הגבירה׃"
    },
    {
      "verse": 14,
      "text": "ויאמר תפשום חיים ויתפשום חיים וישחטום אל בור בית עקד ארבעים ושנים איש ולא השאיר איש מהם׃"
    },
    {
      "verse": 15,
      "text": "וילך משם וימצא את יהונדב בן רכב לקראתו ויברכהו ויאמר אליו היש את לבבך ישר כאשר לבבי עם לבבך ויאמר יהונדב יש ויש תנה את ידך ויתן ידו ויעלהו אליו אל המרכבה׃"
    },
    {
      "verse": 16,
      "text": "ויאמר לכה אתי וראה בקנאתי ליהוה וירכבו אתו ברכבו׃"
    },
    {
      "verse": 17,
      "text": "ויבא שמרון ויך את כל הנשארים לאחאב בשמרון עד השמידו כדבר יהוה אשר דבר אל אליהו׃"
    },
    {
      "verse": 18,
      "text": "ויקבץ יהוא את כל העם ויאמר אלהם אחאב עבד את הבעל מעט יהוא יעבדנו הרבה׃"
    },
    {
      "verse": 19,
      "text": "ועתה כל נביאי הבעל כל עבדיו וכל כהניו קראו אלי איש אל יפקד כי זבח גדול לי לבעל כל אשר יפקד לא יחיה ויהוא עשה בעקבה למען האביד את עבדי הבעל׃"
    },
    {
      "verse": 20,
      "text": "ויאמר יהוא קדשו עצרה לבעל ויקראו׃"
    },
    {
      "verse": 21,
      "text": "וישלח יהוא בכל ישראל ויבאו כל עבדי הבעל ולא נשאר איש אשר לא בא ויבאו בית הבעל וימלא בית הבעל פה לפה׃"
    },
    {
      "verse": 22,
      "text": "ויאמר לאשר על המלתחה הוצא לבוש לכל עבדי הבעל ויצא להם המלבוש׃"
    },
    {
      "verse": 23,
      "text": "ויבא יהוא ויהונדב בן רכב בית הבעל ויאמר לעבדי הבעל חפשו וראו פן יש פה עמכם מעבדי יהוה כי אם עבדי הבעל לבדם׃"
    },
    {
      "verse": 24,
      "text": "ויבאו לעשות זבחים ועלות ויהוא שם לו בחוץ שמנים איש ויאמר האיש אשר ימלט מן האנשים אשר אני מביא על ידיכם נפשו תחת נפשו׃"
    },
    {
      "verse": 25,
      "text": "ויהי ככלתו לעשות העלה ויאמר יהוא לרצים ולשלשים באו הכום איש אל יצא ויכום לפי חרב וישלכו הרצים והשלשים וילכו עד עיר בית הבעל׃"
    },
    {
      "verse": 26,
      "text": "ויצאו את מצבות בית הבעל וישרפוה׃"
    },
    {
      "verse": 27,
      "text": "ויתצו את מצבת הבעל ויתצו את בית הבעל וישמהו למחראות עד היום׃"
    },
    {
      "verse": 28,
      "text": "וישמד יהוא את הבעל מישראל׃"
    },
    {
      "verse": 29,
      "text": "רק חטאי ירבעם בן נבט אשר החטיא את ישראל לא סר יהוא מאחריהם עגלי הזהב אשר בית אל ואשר בדן׃"
    },
    {
      "verse": 30,
      "text": "ויאמר יהוה אל יהוא יען אשר הטיבת לעשות הישר בעיני ככל אשר בלבבי עשית לבית אחאב בני רבעים ישבו לך על כסא ישראל׃"
    },
    {
      "verse": 31,
      "text": "ויהוא לא שמר ללכת בתורת יהוה אלהי ישראל בכל לבבו לא סר מעל חטאות ירבעם אשר החטיא את ישראל׃"
    },
    {
      "verse": 32,
      "text": "בימים ההם החל יהוה לקצות בישראל ויכם חזאל בכל גבול ישראל׃"
    },
    {
      "verse": 33,
      "text": "מן הירדן מזרח השמש את כל ארץ הגלעד הגדי והראובני והמנשי מערער אשר על נחל ארנן והגלעד והבשן׃"
    },
    {
      "verse": 34,
      "text": "ויתר דברי יהוא וכל אשר עשה וכל גבורתו הלוא הם כתובים על ספר דברי הימים למלכי ישראל׃"
    },
    {
      "verse": 35,
      "text": "וישכב יהוא עם אבתיו ויקברו אתו בשמרון וימלך יהואחז בנו תחתיו׃"
    },
    {
      "verse": 36,
      "text": "והימים אשר מלך יהוא על ישראל עשרים ושמנה שנה בשמרון׃"
    }
  ]
}
{
  "book_id": "NUM",
  "chapter": 29,
  "verses": [
    {
      "verse": 1,
      "text": "ובחדש השביעי באחד לחדש מקרא קדש יהיה לכם כל מלאכת עבדה לא תעשו יום תרועה יהיה לכם׃"
    },
    {
      "verse": 2,
      "text": "ועשיתם עלה לריח ניחח ליהוה פר בן בקר אחד איל אחד כבשים בני שנה שבעה תמימם׃"
    },
    {
      "verse": 3,
      "text": "ומנחתם סלת בלולה בשמן שלשה עשרנים לפר שני עשרנים לאיל׃"
    },
    {
      "verse": 4,
      "text": "ועשרון אחד לכבש האחד לשבעת הכבשים׃"
    },
    {
      "verse": 5,
      "text": "ושעיר עזים אחד חטאת לכפר עליכם׃"
    },
    {
      "verse": 6,
      "text": "מלבד עלת החדש ומנחתה ועלת התמיד ומנחתה ונסכיהם כמשפטם לריח ניחח אשה ליהוה׃"
    },
    {
      "verse": 7,
      "text": "ובעשור לחדש השביעי הזה מקרא קדש יהיה לכם ועניתם את נפשתיכם כל מלאכה לא תעשו׃"
    },
    {
      "verse": 8,
      "text": "והקרבתם עלה ליהוה ריח ניחח פר בן בקר אחד איל אחד כבשים בני שנה שבעה תמימם יהיו לכם׃"
    },
    {
      "verse": 9,
      "text": "ומנחתם סלת בלולה בשמן שלשה עשרנים לפר שני עשרנים לאיל האחד׃"
    },
    {
      "verse": 10,
      "text": "עשרון עשרון לכבש האחד לשבעת הכבשים׃"
    },
    {
      "verse": 11,
      "text": "שעיר עזים אחד חטאת מלבד חטאת הכפרים ועלת התמיד ומנחתה ונסכיהם׃"
    },
    {
      "verse": 12,
      "text": "ובחמשה עשר יום לחדש השביעי מקרא קדש יהיה לכם כל מלאכת עבדה לא תעשו וחגתם חג ליהוה שבעת ימים׃"
    },
    {
      "verse": 13,
      "text": "והקרבתם עלה אשה ריח ניחח ליהוה פרים בני בקר שלשה עשר אילם שנים כבשים בני שנה ארבעה עשר תמימם יהיו׃"
    },
    {
      "verse": 14,
      "text": "ומנחתם סלת בלולה בשמן שלשה עשרנים לפר האחד לשלשה עשר פרים שני עשרנים לאיל האחד לשני האילם׃"
    },
    {
      "verse": 15,
      "text": "ועשרון עשרון לכבש האחד לארבעה עשר כבשים׃"
    },
    {
      "verse": 16,
      "text": "ושעיר עזים אחד חטאת מלבד עלת התמיד מנחתה ונסכה׃"
    },
    {
      "verse": 17,
      "text": "וביום השני פרים בני בקר שנים עשר אילם שנים כבשים בני שנה ארבעה עשר תמימם׃"
    },
    {
      "verse": 18,
      "text": "ומנחתם ונסכיהם לפרים לאילם ולכבשים במספרם כמשפט׃"
    },
    {
      "verse": 19,
      "text": "ושעיר עזים אחד חטאת מלבד עלת התמיד ומנחתה ונסכיהם׃"
    },
    {
      "verse": 20,
      "text": "וביום השלישי פרים עשתי עשר אילם שנים כבשים בני שנה ארבעה עשר תמימם׃"
    },
    {
      "verse": 21,
      "text": "ומנחתם ונסכיהם לפרים לאילם ולכבשים במספרם כמשפט׃"
    },
    {
      "verse": 22,
      "text": "ושעיר חטאת אחד מלבד עלת התמיד ומנחתה ונסכה׃"
    },
    {
      "verse": 23,
      "text": "וביום הרביעי פרים עשרה אילם שנים כבשים בני שנה ארבעה עשר תמימם׃"
    },
    {
      "verse": 24,
      "text": "מנחתם ונסכיהם לפרים לאילם ולכבשים במספרם כמשפט׃"
    },
    {
      "verse": 25,
      "text": "ושעיר עזים אחד חטאת מלבד עלת התמיד מנחתה ונסכה׃"
    },
    {
      "verse": 26,
      "text": "וביום החמישי פרים תשעה אילם שנים כבשים בני שנה ארבעה עשר תמימם׃"
    },
    {
      "verse": 27,
      "text": "ומנחתם ונסכיהם לפרים לאילם ולכבשים במספרם כמשפט׃"
    },
    {
      "verse": 28,
      "text": "ושעיר חטאת אחד מלבד עלת התמיד ומנחתה ונסכה׃"
    },
    {
      "verse": 29,
      "text": "וביום הששי פרים שמנה אילם שנים כבשים בני שנה ארבעה עשר תמימם׃"
    },
    {
      "verse": 30,
      "text": "ומנחתם ונסכיהם לפרים לאילם ולכבשים במספרם כמשפט׃"
    },
    {
      "verse": 31,
      "text": "ושעיר חטאת אחד מלבד עלת התמיד מנחתה ונסכיה׃"
    },
    {
      "verse": 32,
      "text": "וביום השביעי פרים שבעה אילם שנים כבשים בני שנה ארבעה עשר תמימם׃"
    },
    {
      "verse": 33,
      "text": "ומנחתם ונסכהם לפרים לאילם ולכבשים במספרם כמשפטם׃"
    },
    {
      "verse": 34,
      "text": "ושעיר חטאת אחד מלבד עלת התמיד מנחתה ונסכה׃"
    },
    {
      "verse": 35,
      "text": "ביום השמיני עצרת תהיה לכם כל מלאכת עבדה לא תעשו׃"
    },
    {
      "verse": 36,
      "text": "והקרבתם עלה אשה ריח ניחח ליהוה פר אחד איל אחד כבשים בני שנה שבעה תמימם׃"
    },
    {
      "verse": 37,
      "text": "מנחתם ונסכיהם לפר לאיל ולכבשים במספרם כמשפט׃"
    },
    {
      "verse": 38,
      "text": "ושעיר חטאת אחד מלבד עלת התמיד ומנחתה ונסכה׃"
    },
    {
      "verse": 39,
      "text": "אלה תעשו ליהוה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם׃"
    },
    {
      "verse": 40,
      "text": "ויאמר משה אל בני ישראל ככל אשר צוה יהוה את משה׃"
    }
  ]
}
{
  "book_id": "1KI",
  "chapter": 9,
  "verses": [
    {
      "verse": 1,
      "text": "ויהי ככלות שלמה לבנות את בית יהוה ואת בית המלך ואת כל חשק שלמה אשר חפץ לעשות׃"
    },
    {
      "verse": 2,
      "text": "וירא יהוה אל שלמה שנית כאשר נראה אליו בגבעון׃"
    },
    {
      "verse": 3,
      "text": "ויאמר יהוה אליו שמעתי את תפלתך ואת תחנתך אשר התחננתה לפני הקדשתי את הבית הזה אשר בנתה לשום שמי שם עד עולם והיו עיני ולבי שם כל הימים׃"
    },
    {
      "verse": 4,
      "text": "ואתה אם תלך לפני כאשר הלך דוד אביך בתם לבב ובישר לעשות ככל אשר צויתיך חקי ומשפטי תשמר׃"
    },
    {
      "verse": 5,
      "text": "והקמתי את כסא ממלכתך על ישראל לעלם כאשר דברתי על דוד אביך לאמר לא יכרת לך איש מעל כסא ישראל׃"
    },
    {
      "verse": 6,
      "text": "אם שוב תשבון אתם ובניכם מאחרי ולא תשמרו מצותי חקתי אשר נתתי לפניכם והלכתם ועבדתם אלהים אחרים והשתחויתם להם׃"
    },
    {
      "verse": 7,
      "text": "והכרתי את ישראל מעל פני האדמה אשר נתתי להם ואת הבית אשר הקדשתי לשמי אשלח מעל פני והיה ישראל למשל ולשנינה בכל העמים׃"
    },
    {
      "verse": 8,
      "text": "והבית הזה יהיה עליון כל עבר עליו ישם ושרק ואמרו על מה עשה יהוה ככה לארץ הזאת ולבית הזה׃"
    },
    {
      "verse": 9,
      "text": "ואמרו על אשר עזבו את יהוה אלהיהם אשר הוציא את אבתם מארץ מצרים ויחזקו באלהים אחרים וישתחו להם ויעבדם על כן הביא יהוה עליהם את כל הרעה הזאת׃"
    },
    {
      "verse": 10,
      "text": "ויהי מקצה עשרים שנה אשר בנה שלמה את שני הבתים את בית יהוה ואת בית המלך׃"
    },
    {
      "verse": 11,
      "text": "חירם מלך צר נשא את שלמה בעצי ארזים ובעצי ברושים ובזהב לכל חפצו אז יתן המלך שלמה לחירם עשרים עיר בארץ הגליל׃"
    },
    {
      "verse": 12,
      "text": "ויצא חירם מצר לראות את הערים אשר נתן לו שלמה ולא ישרו בעיניו׃"
    },
    {
      "verse": 13,
      "text": "ויאמר מה הערים האלה אשר נתתה לי אחי ויקרא להם ארץ כבול עד היום הזה׃"
    },
    {
      "verse": 14,
      "text": "וישלח חירם למלך מאה ועשרים ככר זהב׃"
    },
    {
      "verse": 15,
      "text": "וזה דבר המס אשר העלה המלך שלמה לבנות את בית יהוה ואת ביתו ואת המלוא ואת חומת ירושלם ואת חצר ואת מגדו ואת גזר׃"
    },
    {
      "verse": 16,
      "text": "פרעה מלך מצרים עלה וילכד את גזר וישרפה באש ואת הכנעני הישב בעיר הרג ויתנה שלחים לבתו אשת שלמה׃"
    },
    {
      "verse": 17,
      "text": "ויבן שלמה את גזר ואת בית חרן תחתון׃"
    },
    {
      "verse": 18,
      "text": "ואת בעלת ואת תמר במדבר בארץ׃"
    },
    {
      "verse": 19,
      "text": "ואת כל ערי המסכנות אשר היו לשלמה ואת ערי הרכב ואת ערי הפרשים ואת חשק שלמה אשר חשק לבנות בירושלם ובלבנון ובכל ארץ ממשלתו׃"
    },
    {
      "verse": 20,
      "text": "כל העם הנותר מן האמרי החתי הפרזי החוי והיבוסי אשר לא מבני ישראל המה׃"
    },
    {
      "verse": 21,
      "text": "בניהם אשר נתרו אחריהם בארץ אשר לא יכלו בני ישראל להחרימם ויעלם שלמה למס עבד עד היום הזה׃"
    },
    {
      "verse": 22,
      "text": "ומבני ישראל לא נתן שלמה עבד כי הם אנשי המלחמה ועבדיו ושריו ושלשיו ושרי רכבו ופרשיו׃"
    },
    {
      "verse": 23,
      "text": "אלה שרי הנצבים אשר על המלאכה לשלמה חמשים וחמש מאות הרדים בעם העשים במלאכה׃"
    },
    {
      "verse": 24,
      "text": "אך בת פרעה עלתה מעיר דוד אל ביתה אשר בנה לה אז בנה את המלוא׃"
    },
    {
      "verse": 25,
      "text": "והעלה שלמה שלש פעמים בשנה עלות ושלמים על המזבח אשר בנה ליהוה והקטיר אתו אשר לפני יהוה ושלם את הבית׃"
    },
    {
      "verse": 26,
      "text": "ואני עשה המלך שלמה בעציון גבר אשר את אלות על שפת ים סוף בארץ אדום׃"
    },
    {
      "verse": 27,
      "text": "וישלח חירם באני את עבדיו אנשי אניות ידעי הים עם עבדי שלמה׃"
    },
    {
      "verse": 28,
      "text": "ויבאו אופירה ויקחו משם זהב ארבע מאות ועשרים ככר ויבאו אל המלך שלמה׃"
    }
  ]
}
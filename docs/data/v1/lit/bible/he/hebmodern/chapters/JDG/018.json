{
  "book_id": "JDG",
  "chapter": 18,
  "verses": [
    {
      "verse": 1,
      "text": "בימים ההם אין מלך בישראל ובימים ההם שבט הדני מבקש לו נחלה לשבת כי לא נפלה לו עד היום ההוא בתוך שבטי ישראל בנחלה׃"
    },
    {
      "verse": 2,
      "text": "וישלחו בני דן ממשפחתם חמשה אנשים מקצותם אנשים בני חיל מצרעה ומאשתאל לרגל את הארץ ולחקרה ויאמרו אלהם לכו חקרו את הארץ ויבאו הר אפרים עד בית מיכה וילינו שם׃"
    },
    {
      "verse": 3,
      "text": "המה עם בית מיכה והמה הכירו את קול הנער הלוי ויסורו שם ויאמרו לו מי הביאך הלם ומה אתה עשה בזה ומה לך פה׃"
    },
    {
      "verse": 4,
      "text": "ויאמר אלהם כזה וכזה עשה לי מיכה וישכרני ואהי לו לכהן׃"
    },
    {
      "verse": 5,
      "text": "ויאמרו לו שאל נא באלהים ונדעה התצליח דרכנו אשר אנחנו הלכים עליה׃"
    },
    {
      "verse": 6,
      "text": "ויאמר להם הכהן לכו לשלום נכח יהוה דרככם אשר תלכו בה׃"
    },
    {
      "verse": 7,
      "text": "וילכו חמשת האנשים ויבאו לישה ויראו את העם אשר בקרבה יושבת לבטח כמשפט צדנים שקט ובטח ואין מכלים דבר בארץ יורש עצר ורחקים המה מצדנים ודבר אין להם עם אדם׃"
    },
    {
      "verse": 8,
      "text": "ויבאו אל אחיהם צרעה ואשתאל ויאמרו להם אחיהם מה אתם׃"
    },
    {
      "verse": 9,
      "text": "ויאמרו קומה ונעלה עליהם כי ראינו את הארץ והנה טובה מאד ואתם מחשים אל תעצלו ללכת לבא לרשת את הארץ׃"
    },
    {
      "verse": 10,
      "text": "כבאכם תבאו אל עם בטח והארץ רחבת ידים כי נתנה אלהים בידכם מקום אשר אין שם מחסור כל דבר אשר בארץ׃"
    },
    {
      "verse": 11,
      "text": "ויסעו משם ממשפחת הדני מצרעה ומאשתאל שש מאות איש חגור כלי מלחמה׃"
    },
    {
      "verse": 12,
      "text": "ויעלו ויחנו בקרית יערים ביהודה על כן קראו למקום ההוא מחנה דן עד היום הזה הנה אחרי קרית יערים׃"
    },
    {
      "verse": 13,
      "text": "ויעברו משם הר אפרים ויבאו עד בית מיכה׃"
    },
    {
      "verse": 14,
      "text": "ויענו חמשת האנשים ההלכים לרגל את הארץ ליש ויאמרו אל אחיהם הידעתם כי יש בבתים האלה אפוד ותרפים ופסל ומסכה ועתה דעו מה תעשו׃"
    },
    {
      "verse": 15,
      "text": "ויסורו שמה ויבאו אל בית הנער הלוי בית מיכה וישאלו לו לשלום׃"
    },
    {
      "verse": 16,
      "text": "ושש מאות איש חגורים כלי מלחמתם נצבים פתח השער אשר מבני דן׃"
    },
    {
      "verse": 17,
      "text": "ויעלו חמשת האנשים ההלכים לרגל את הארץ באו שמה לקחו את הפסל ואת האפוד ואת התרפים ואת המסכה והכהן נצב פתח השער ושש מאות האיש החגור כלי המלחמה׃"
    },
    {
      "verse": 18,
      "text": "ואלה באו בית מיכה ויקחו את פסל האפוד ואת התרפים ואת המסכה ויאמר אליהם הכהן מה אתם עשים׃"
    },
    {
      "verse": 19,
      "text": "ויאמרו לו החרש שים ידך על פיך ולך עמנו והיה לנו לאב ולכהן הטוב היותך כהן לבית איש אחד או היותך כהן לשבט ולמשפחה בישראל׃"
    },
    {
      "verse": 20,
      "text": "וייטב לב הכהן ויקח את האפוד ואת התרפים ואת הפסל ויבא בקרב העם׃"
    },
    {
      "verse": 21,
      "text": "ויפנו וילכו וישימו את הטף ואת המקנה ואת הכבודה לפניהם׃"
    },
    {
      "verse": 22,
      "text": "המה הרחיקו מבית מיכה והאנשים אשר בבתים אשר עם בית מיכה נזעקו וידביקו את בני דן׃"
    },
    {
      "verse": 23,
      "text": "ויקראו אל בני דן ויסבו פניהם ויאמרו למיכה מה לך כי נזעקת׃"
    },
    {
      "verse": 24,
      "text": "ויאמר את אלהי אשר עשיתי לקחתם ואת הכהן ותלכו ומה לי עוד ומה זה תאמרו אלי מה לך׃"
    },
    {
      "verse": 25,
      "text": "ויאמרו אליו בני דן אל תשמע קולך עמנו פן יפגעו בכם אנשים מרי נפש ואספתה נפשך ונפש ביתך׃"
    },
    {
      "verse": 26,
      "text": "וילכו בני דן לדרכם וירא מיכה כי חזקים המה ממנו ויפן וישב אל ביתו׃"
    },
    {
      "verse": 27,
      "text": "והמה לקחו את אשר עשה מיכה ואת הכהן אשר היה לו ויבאו על ליש על עם שקט ובטח ויכו אותם לפי חרב ואת העיר שרפו באש׃"
    },
    {
      "verse": 28,
      "text": "ואין מציל כי רחוקה היא מצידון ודבר אין להם עם אדם והיא בעמק אשר לבית רחוב ויבנו את העיר וישבו בה׃"
    },
    {
      "verse": 29,
      "text": "ויקראו שם העיר דן בשם דן אביהם אשר יולד לישראל ואולם ליש שם העיר לראשנה׃"
    },
    {
      "verse": 30,
      "text": "ויקימו להם בני דן את הפסל ויהונתן בן גרשם בן מנשה הוא ובניו היו כהנים לשבט הדני עד יום גלות הארץ׃"
    },
    {
      "verse": 31,
      "text": "וישימו להם את פסל מיכה אשר עשה כל ימי היות בית האלהים בשלה׃"
    }
  ]
}
{
  "book_id": "PSA",
  "chapter": 78,
  "verses": [
    {
      "verse": 1,
      "text": "משכיל לאסף האזינה עמי תורתי הטו אזנכם לאמרי פי׃"
    },
    {
      "verse": 2,
      "text": "אפתחה במשל פי אביעה חידות מני קדם׃"
    },
    {
      "verse": 3,
      "text": "אשר שמענו ונדעם ואבותינו ספרו לנו׃"
    },
    {
      "verse": 4,
      "text": "לא נכחד מבניהם לדור אחרון מספרים תהלות יהוה ועזוזו ונפלאותיו אשר עשה׃"
    },
    {
      "verse": 5,
      "text": "ויקם עדות ביעקב ותורה שם בישראל אשר צוה את אבותינו להודיעם לבניהם׃"
    },
    {
      "verse": 6,
      "text": "למען ידעו דור אחרון בנים יולדו יקמו ויספרו לבניהם׃"
    },
    {
      "verse": 7,
      "text": "וישימו באלהים כסלם ולא ישכחו מעללי אל ומצותיו ינצרו׃"
    },
    {
      "verse": 8,
      "text": "ולא יהיו כאבותם דור סורר ומרה דור לא הכין לבו ולא נאמנה את אל רוחו׃"
    },
    {
      "verse": 9,
      "text": "בני אפרים נושקי רומי קשת הפכו ביום קרב׃"
    },
    {
      "verse": 10,
      "text": "לא שמרו ברית אלהים ובתורתו מאנו ללכת׃"
    },
    {
      "verse": 11,
      "text": "וישכחו עלילותיו ונפלאותיו אשר הראם׃"
    },
    {
      "verse": 12,
      "text": "נגד אבותם עשה פלא בארץ מצרים שדה צען׃"
    },
    {
      "verse": 13,
      "text": "בקע ים ויעבירם ויצב מים כמו נד׃"
    },
    {
      "verse": 14,
      "text": "וינחם בענן יומם וכל הלילה באור אש׃"
    },
    {
      "verse": 15,
      "text": "יבקע צרים במדבר וישק כתהמות רבה׃"
    },
    {
      "verse": 16,
      "text": "ויוצא נוזלים מסלע ויורד כנהרות מים׃"
    },
    {
      "verse": 17,
      "text": "ויוסיפו עוד לחטא לו למרות עליון בציה׃"
    },
    {
      "verse": 18,
      "text": "וינסו אל בלבבם לשאל אכל לנפשם׃"
    },
    {
      "verse": 19,
      "text": "וידברו באלהים אמרו היוכל אל לערך שלחן במדבר׃"
    },
    {
      "verse": 20,
      "text": "הן הכה צור ויזובו מים ונחלים ישטפו הגם לחם יוכל תת אם יכין שאר לעמו׃"
    },
    {
      "verse": 21,
      "text": "לכן שמע יהוה ויתעבר ואש נשקה ביעקב וגם אף עלה בישראל׃"
    },
    {
      "verse": 22,
      "text": "כי לא האמינו באלהים ולא בטחו בישועתו׃"
    },
    {
      "verse": 23,
      "text": "ויצו שחקים ממעל ודלתי שמים פתח׃"
    },
    {
      "verse": 24,
      "text": "וימטר עליהם מן לאכל ודגן שמים נתן למו׃"
    },
    {
      "verse": 25,
      "text": "לחם אבירים אכל איש צידה שלח להם לשבע׃"
    },
    {
      "verse": 26,
      "text": "יסע קדים בשמים וינהג בעזו תימן׃"
    },
    {
      "verse": 27,
      "text": "וימטר עליהם כעפר שאר וכחול ימים עוף כנף׃"
    },
    {
      "verse": 28,
      "text": "ויפל בקרב מחנהו סביב למשכנתיו׃"
    },
    {
      "verse": 29,
      "text": "ויאכלו וישבעו מאד ותאותם יבא להם׃"
    },
    {
      "verse": 30,
      "text": "לא זרו מתאותם עוד אכלם בפיהם׃"
    },
    {
      "verse": 31,
      "text": "ואף אלהים עלה בהם ויהרג במשמניהם ובחורי ישראל הכריע׃"
    },
    {
      "verse": 32,
      "text": "בכל זאת חטאו עוד ולא האמינו בנפלאותיו׃"
    },
    {
      "verse": 33,
      "text": "ויכל בהבל ימיהם ושנותם בבהלה׃"
    },
    {
      "verse": 34,
      "text": "אם הרגם ודרשוהו ושבו ושחרו אל׃"
    },
    {
      "verse": 35,
      "text": "ויזכרו כי אלהים צורם ואל עליון גאלם׃"
    },
    {
      "verse": 36,
      "text": "ויפתוהו בפיהם ובלשונם יכזבו לו׃"
    },
    {
      "verse": 37,
      "text": "ולבם לא נכון עמו ולא נאמנו בבריתו׃"
    },
    {
      "verse": 38,
      "text": "והוא רחום יכפר עון ולא ישחית והרבה להשיב אפו ולא יעיר כל חמתו׃"
    },
    {
      "verse": 39,
      "text": "ויזכר כי בשר המה רוח הולך ולא ישוב׃"
    },
    {
      "verse": 40,
      "text": "כמה ימרוהו במדבר יעציבוהו בישימון׃"
    },
    {
      "verse": 41,
      "text": "וישובו וינסו אל וקדוש ישראל התוו׃"
    },
    {
      "verse": 42,
      "text": "לא זכרו את ידו יום אשר פדם מני צר׃"
    },
    {
      "verse": 43,
      "text": "אשר שם במצרים אתותיו ומופתיו בשדה צען׃"
    },
    {
      "verse": 44,
      "text": "ויהפך לדם יאריהם ונזליהם בל ישתיון׃"
    },
    {
      "verse": 45,
      "text": "ישלח בהם ערב ויאכלם וצפרדע ותשחיתם׃"
    },
    {
      "verse": 46,
      "text": "ויתן לחסיל יבולם ויגיעם לארבה׃"
    },
    {
      "verse": 47,
      "text": "יהרג בברד גפנם ושקמותם בחנמל׃"
    },
    {
      "verse": 48,
      "text": "ויסגר לברד בעירם ומקניהם לרשפים׃"
    },
    {
      "verse": 49,
      "text": "ישלח בם חרון אפו עברה וזעם וצרה משלחת מלאכי רעים׃"
    },
    {
      "verse": 50,
      "text": "יפלס נתיב לאפו לא חשך ממות נפשם וחיתם לדבר הסגיר׃"
    },
    {
      "verse": 51,
      "text": "ויך כל בכור במצרים ראשית אונים באהלי חם׃"
    },
    {
      "verse": 52,
      "text": "ויסע כצאן עמו וינהגם כעדר במדבר׃"
    },
    {
      "verse": 53,
      "text": "וינחם לבטח ולא פחדו ואת אויביהם כסה הים׃"
    },
    {
      "verse": 54,
      "text": "ויביאם אל גבול קדשו הר זה קנתה ימינו׃"
    },
    {
      "verse": 55,
      "text": "ויגרש מפניהם גוים ויפילם בחבל נחלה וישכן באהליהם שבטי ישראל׃"
    },
    {
      "verse": 56,
      "text": "וינסו וימרו את אלהים עליון ועדותיו לא שמרו׃"
    },
    {
      "verse": 57,
      "text": "ויסגו ויבגדו כאבותם נהפכו כקשת רמיה׃"
    },
    {
      "verse": 58,
      "text": "ויכעיסוהו בבמותם ובפסיליהם יקניאוהו׃"
    },
    {
      "verse": 59,
      "text": "שמע אלהים ויתעבר וימאס מאד בישראל׃"
    },
    {
      "verse": 60,
      "text": "ויטש משכן שלו אהל שכן באדם׃"
    },
    {
      "verse": 61,
      "text": "ויתן לשבי עזו ותפארתו ביד צר׃"
    },
    {
      "verse": 62,
      "text": "ויסגר לחרב עמו ובנחלתו התעבר׃"
    },
    {
      "verse": 63,
      "text": "בחוריו אכלה אש ובתולתיו לא הוללו׃"
    },
    {
      "verse": 64,
      "text": "כהניו בחרב נפלו ואלמנתיו לא תבכינה׃"
    },
    {
      "verse": 65,
      "text": "ויקץ כישן אדני כגבור מתרונן מיין׃"
    },
    {
      "verse": 66,
      "text": "ויך צריו אחור חרפת עולם נתן למו׃"
    },
    {
      "verse": 67,
      "text": "וימאס באהל יוסף ובשבט אפרים לא בחר׃"
    },
    {
      "verse": 68,
      "text": "ויבחר את שבט יהודה את הר ציון אשר אהב׃"
    },
    {
      "verse": 69,
      "text": "ויבן כמו רמים מקדשו כארץ יסדה לעולם׃"
    },
    {
      "verse": 70,
      "text": "ויבחר בדוד עבדו ויקחהו ממכלאת צאן׃"
    },
    {
      "verse": 71,
      "text": "מאחר עלות הביאו לרעות ביעקב עמו ובישראל נחלתו׃"
    },
    {
      "verse": 72,
      "text": "וירעם כתם לבבו ובתבונות כפיו ינחם׃"
    }
  ]
}
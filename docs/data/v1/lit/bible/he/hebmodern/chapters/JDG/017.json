{
  "book_id": "JDG",
  "chapter": 17,
  "verses": [
    {
      "verse": 1,
      "text": "ויהי איש מהר אפרים ושמו מיכיהו׃"
    },
    {
      "verse": 2,
      "text": "ויאמר לאמו אלף ומאה הכסף אשר לקח לך ואתי אלית וגם אמרת באזני הנה הכסף אתי אני לקחתיו ותאמר אמו ברוך בני ליהוה׃"
    },
    {
      "verse": 3,
      "text": "וישב את אלף ומאה הכסף לאמו ותאמר אמו הקדש הקדשתי את הכסף ליהוה מידי לבני לעשות פסל ומסכה ועתה אשיבנו לך׃"
    },
    {
      "verse": 4,
      "text": "וישב את הכסף לאמו ותקח אמו מאתים כסף ותתנהו לצורף ויעשהו פסל ומסכה ויהי בבית מיכיהו׃"
    },
    {
      "verse": 5,
      "text": "והאיש מיכה לו בית אלהים ויעש אפוד ותרפים וימלא את יד אחד מבניו ויהי לו לכהן׃"
    },
    {
      "verse": 6,
      "text": "בימים ההם אין מלך בישראל איש הישר בעיניו יעשה׃"
    },
    {
      "verse": 7,
      "text": "ויהי נער מבית לחם יהודה ממשפחת יהודה והוא לוי והוא גר שם׃"
    },
    {
      "verse": 8,
      "text": "וילך האיש מהעיר מבית לחם יהודה לגור באשר ימצא ויבא הר אפרים עד בית מיכה לעשות דרכו׃"
    },
    {
      "verse": 9,
      "text": "ויאמר לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשר אמצא׃"
    },
    {
      "verse": 10,
      "text": "ויאמר לו מיכה שבה עמדי והיה לי לאב ולכהן ואנכי אתן לך עשרת כסף לימים וערך בגדים ומחיתך וילך הלוי׃"
    },
    {
      "verse": 11,
      "text": "ויואל הלוי לשבת את האיש ויהי הנער לו כאחד מבניו׃"
    },
    {
      "verse": 12,
      "text": "וימלא מיכה את יד הלוי ויהי לו הנער לכהן ויהי בבית מיכה׃"
    },
    {
      "verse": 13,
      "text": "ויאמר מיכה עתה ידעתי כי ייטיב יהוה לי כי היה לי הלוי לכהן׃"
    }
  ]
}
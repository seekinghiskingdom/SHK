{
  "book_id": "EXO",
  "chapter": 5,
  "verses": [
    {
      "verse": 1,
      "text": "ואחר באו משה ואהרן ויאמרו אל פרעה כה אמר יהוה אלהי ישראל שלח את עמי ויחגו לי במדבר׃"
    },
    {
      "verse": 2,
      "text": "ויאמר פרעה מי יהוה אשר אשמע בקלו לשלח את ישראל לא ידעתי את יהוה וגם את ישראל לא אשלח׃"
    },
    {
      "verse": 3,
      "text": "ויאמרו אלהי העברים נקרא עלינו נלכה נא דרך שלשת ימים במדבר ונזבחה ליהוה אלהינו פן יפגענו בדבר או בחרב׃"
    },
    {
      "verse": 4,
      "text": "ויאמר אלהם מלך מצרים למה משה ואהרן תפריעו את העם ממעשיו לכו לסבלתיכם׃"
    },
    {
      "verse": 5,
      "text": "ויאמר פרעה הן רבים עתה עם הארץ והשבתם אתם מסבלתם׃"
    },
    {
      "verse": 6,
      "text": "ויצו פרעה ביום ההוא את הנגשים בעם ואת שטריו לאמר׃"
    },
    {
      "verse": 7,
      "text": "לא תאספון לתת תבן לעם ללבן הלבנים כתמול שלשם הם ילכו וקששו להם תבן׃"
    },
    {
      "verse": 8,
      "text": "ואת מתכנת הלבנים אשר הם עשים תמול שלשם תשימו עליהם לא תגרעו ממנו כי נרפים הם על כן הם צעקים לאמר נלכה נזבחה לאלהינו׃"
    },
    {
      "verse": 9,
      "text": "תכבד העבדה על האנשים ויעשו בה ואל ישעו בדברי שקר׃"
    },
    {
      "verse": 10,
      "text": "ויצאו נגשי העם ושטריו ויאמרו אל העם לאמר כה אמר פרעה אינני נתן לכם תבן׃"
    },
    {
      "verse": 11,
      "text": "אתם לכו קחו לכם תבן מאשר תמצאו כי אין נגרע מעבדתכם דבר׃"
    },
    {
      "verse": 12,
      "text": "ויפץ העם בכל ארץ מצרים לקשש קש לתבן׃"
    },
    {
      "verse": 13,
      "text": "והנגשים אצים לאמר כלו מעשיכם דבר יום ביומו כאשר בהיות התבן׃"
    },
    {
      "verse": 14,
      "text": "ויכו שטרי בני ישראל אשר שמו עלהם נגשי פרעה לאמר מדוע לא כליתם חקכם ללבן כתמול שלשם גם תמול גם היום׃"
    },
    {
      "verse": 15,
      "text": "ויבאו שטרי בני ישראל ויצעקו אל פרעה לאמר למה תעשה כה לעבדיך׃"
    },
    {
      "verse": 16,
      "text": "תבן אין נתן לעבדיך ולבנים אמרים לנו עשו והנה עבדיך מכים וחטאת עמך׃"
    },
    {
      "verse": 17,
      "text": "ויאמר נרפים אתם נרפים על כן אתם אמרים נלכה נזבחה ליהוה׃"
    },
    {
      "verse": 18,
      "text": "ועתה לכו עבדו ותבן לא ינתן לכם ותכן לבנים תתנו׃"
    },
    {
      "verse": 19,
      "text": "ויראו שטרי בני ישראל אתם ברע לאמר לא תגרעו מלבניכם דבר יום ביומו׃"
    },
    {
      "verse": 20,
      "text": "ויפגעו את משה ואת אהרן נצבים לקראתם בצאתם מאת פרעה׃"
    },
    {
      "verse": 21,
      "text": "ויאמרו אלהם ירא יהוה עליכם וישפט אשר הבאשתם את ריחנו בעיני פרעה ובעיני עבדיו לתת חרב בידם להרגנו׃"
    },
    {
      "verse": 22,
      "text": "וישב משה אל יהוה ויאמר אדני למה הרעתה לעם הזה למה זה שלחתני׃"
    },
    {
      "verse": 23,
      "text": "ומאז באתי אל פרעה לדבר בשמך הרע לעם הזה והצל לא הצלת את עמך׃"
    }
  ]
}
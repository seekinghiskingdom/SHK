{
  "book_id": "EZK",
  "chapter": 43,
  "verses": [
    {
      "verse": 1,
      "text": "ויולכני אל השער שער אשר פנה דרך הקדים׃"
    },
    {
      "verse": 2,
      "text": "והנה כבוד אלהי ישראל בא מדרך הקדים וקולו כקול מים רבים והארץ האירה מכבדו׃"
    },
    {
      "verse": 3,
      "text": "וכמראה המראה אשר ראיתי כמראה אשר ראיתי בבאי לשחת את העיר ומראות כמראה אשר ראיתי אל נהר כבר ואפל אל פני׃"
    },
    {
      "verse": 4,
      "text": "וכבוד יהוה בא אל הבית דרך שער אשר פניו דרך הקדים׃"
    },
    {
      "verse": 5,
      "text": "ותשאני רוח ותביאני אל החצר הפנימי והנה מלא כבוד יהוה הבית׃"
    },
    {
      "verse": 6,
      "text": "ואשמע מדבר אלי מהבית ואיש היה עמד אצלי׃"
    },
    {
      "verse": 7,
      "text": "ויאמר אלי בן אדם את מקום כסאי ואת מקום כפות רגלי אשר אשכן שם בתוך בני ישראל לעולם ולא יטמאו עוד בית ישראל שם קדשי המה ומלכיהם בזנותם ובפגרי מלכיהם במותם׃"
    },
    {
      "verse": 8,
      "text": "בתתם ספם את ספי ומזוזתם אצל מזוזתי והקיר ביני וביניהם וטמאו את שם קדשי בתועבותם אשר עשו ואכל אתם באפי׃"
    },
    {
      "verse": 9,
      "text": "עתה ירחקו את זנותם ופגרי מלכיהם ממני ושכנתי בתוכם לעולם׃"
    },
    {
      "verse": 10,
      "text": "אתה בן אדם הגד את בית ישראל את הבית ויכלמו מעונותיהם ומדדו את תכנית׃"
    },
    {
      "verse": 11,
      "text": "ואם נכלמו מכל אשר עשו צורת הבית ותכונתו ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם וכתב לעיניהם וישמרו את כל צורתו ואת כל חקתיו ועשו אותם׃"
    },
    {
      "verse": 12,
      "text": "זאת תורת הבית על ראש ההר כל גבלו סביב סביב קדש קדשים הנה זאת תורת הבית׃"
    },
    {
      "verse": 13,
      "text": "ואלה מדות המזבח באמות אמה אמה וטפח וחיק האמה ואמה רחב וגבולה אל שפתה סביב זרת האחד וזה גב המזבח׃"
    },
    {
      "verse": 14,
      "text": "ומחיק הארץ עד העזרה התחתונה שתים אמות ורחב אמה אחת ומהעזרה הקטנה עד העזרה הגדולה ארבע אמות ורחב האמה׃"
    },
    {
      "verse": 15,
      "text": "וההראל ארבע אמות ומהאראיל ולמעלה הקרנות ארבע׃"
    },
    {
      "verse": 16,
      "text": "והאראיל שתים עשרה ארך בשתים עשרה רחב רבוע אל ארבעת רבעיו׃"
    },
    {
      "verse": 17,
      "text": "והעזרה ארבע עשרה ארך בארבע עשרה רחב אל ארבעת רבעיה והגבול סביב אותה חצי האמה והחיק לה אמה סביב ומעלתהו פנות קדים׃"
    },
    {
      "verse": 18,
      "text": "ויאמר אלי בן אדם כה אמר אדני יהוה אלה חקות המזבח ביום העשותו להעלות עליו עולה ולזרק עליו דם׃"
    },
    {
      "verse": 19,
      "text": "ונתתה אל הכהנים הלוים אשר הם מזרע צדוק הקרבים אלי נאם אדני יהוה לשרתני פר בן בקר לחטאת׃"
    },
    {
      "verse": 20,
      "text": "ולקחת מדמו ונתתה על ארבע קרנתיו ואל ארבע פנות העזרה ואל הגבול סביב וחטאת אותו וכפרתהו׃"
    },
    {
      "verse": 21,
      "text": "ולקחת את הפר החטאת ושרפו במפקד הבית מחוץ למקדש׃"
    },
    {
      "verse": 22,
      "text": "וביום השני תקריב שעיר עזים תמים לחטאת וחטאו את המזבח כאשר חטאו בפר׃"
    },
    {
      "verse": 23,
      "text": "בכלותך מחטא תקריב פר בן בקר תמים ואיל מן הצאן תמים׃"
    },
    {
      "verse": 24,
      "text": "והקרבתם לפני יהוה והשליכו הכהנים עליהם מלח והעלו אותם עלה ליהוה׃"
    },
    {
      "verse": 25,
      "text": "שבעת ימים תעשה שעיר חטאת ליום ופר בן בקר ואיל מן הצאן תמימים יעשו׃"
    },
    {
      "verse": 26,
      "text": "שבעת ימים יכפרו את המזבח וטהרו אתו ומלאו ידו׃"
    },
    {
      "verse": 27,
      "text": "ויכלו את הימים והיה ביום השמיני והלאה יעשו הכהנים על המזבח את עולותיכם ואת שלמיכם ורצאתי אתכם נאם אדני יהוה׃"
    }
  ]
}
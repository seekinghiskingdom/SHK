{
  "book_id": "PSA",
  "chapter": 85,
  "verses": [
    {
      "verse": 1,
      "text": "למנצח לבני קרח מזמור רצית יהוה ארצך שבת שבות יעקב׃"
    },
    {
      "verse": 2,
      "text": "נשאת עון עמך כסית כל חטאתם סלה׃"
    },
    {
      "verse": 3,
      "text": "אספת כל עברתך השיבות מחרון אפך׃"
    },
    {
      "verse": 4,
      "text": "שובנו אלהי ישענו והפר כעסך עמנו׃"
    },
    {
      "verse": 5,
      "text": "הלעולם תאנף בנו תמשך אפך לדר ודר׃"
    },
    {
      "verse": 6,
      "text": "הלא אתה תשוב תחינו ועמך ישמחו בך׃"
    },
    {
      "verse": 7,
      "text": "הראנו יהוה חסדך וישעך תתן לנו׃"
    },
    {
      "verse": 8,
      "text": "אשמעה מה ידבר האל יהוה כי ידבר שלום אל עמו ואל חסידיו ואל ישובו לכסלה׃"
    },
    {
      "verse": 9,
      "text": "אך קרוב ליראיו ישעו לשכן כבוד בארצנו׃"
    },
    {
      "verse": 10,
      "text": "חסד ואמת נפגשו צדק ושלום נשקו׃"
    },
    {
      "verse": 11,
      "text": "אמת מארץ תצמח וצדק משמים נשקף׃"
    },
    {
      "verse": 12,
      "text": "גם יהוה יתן הטוב וארצנו תתן יבולה׃"
    },
    {
      "verse": 13,
      "text": "צדק לפניו יהלך וישם לדרך פעמיו׃"
    }
  ]
}
{
  "book_id": "AMO",
  "chapter": 1,
  "verses": [
    {
      "verse": 1,
      "text": "דברי עמוס אשר היה בנקדים מתקוע אשר חזה על ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש׃"
    },
    {
      "verse": 2,
      "text": "ויאמר יהוה מציון ישאג ומירושלם יתן קולו ואבלו נאות הרעים ויבש ראש הכרמל׃"
    },
    {
      "verse": 3,
      "text": "כה אמר יהוה על שלשה פשעי דמשק ועל ארבעה לא אשיבנו על דושם בחרצות הברזל את הגלעד׃"
    },
    {
      "verse": 4,
      "text": "ושלחתי אש בבית חזאל ואכלה ארמנות בן הדד׃"
    },
    {
      "verse": 5,
      "text": "ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר יהוה׃"
    },
    {
      "verse": 6,
      "text": "כה אמר יהוה על שלשה פשעי עזה ועל ארבעה לא אשיבנו על הגלותם גלות שלמה להסגיר לאדום׃"
    },
    {
      "verse": 7,
      "text": "ושלחתי אש בחומת עזה ואכלה ארמנתיה׃"
    },
    {
      "verse": 8,
      "text": "והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים אמר אדני יהוה׃"
    },
    {
      "verse": 9,
      "text": "כה אמר יהוה על שלשה פשעי צר ועל ארבעה לא אשיבנו על הסגירם גלות שלמה לאדום ולא זכרו ברית אחים׃"
    },
    {
      "verse": 10,
      "text": "ושלחתי אש בחומת צר ואכלה ארמנותיה׃"
    },
    {
      "verse": 11,
      "text": "כה אמר יהוה על שלשה פשעי אדום ועל ארבעה לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח׃"
    },
    {
      "verse": 12,
      "text": "ושלחתי אש בתימן ואכלה ארמנות בצרה׃"
    },
    {
      "verse": 13,
      "text": "כה אמר יהוה על שלשה פשעי בני עמון ועל ארבעה לא אשיבנו על בקעם הרות הגלעד למען הרחיב את גבולם׃"
    },
    {
      "verse": 14,
      "text": "והצתי אש בחומת רבה ואכלה ארמנותיה בתרועה ביום מלחמה בסער ביום סופה׃"
    },
    {
      "verse": 15,
      "text": "והלך מלכם בגולה הוא ושריו יחדו אמר יהוה׃"
    }
  ]
}
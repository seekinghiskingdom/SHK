{
  "book_id": "2CH",
  "chapter": 2,
  "verses": [
    {
      "verse": 1,
      "text": "ויאמר שלמה לבנות בית לשם יהוה ובית למלכותו׃"
    },
    {
      "verse": 2,
      "text": "ויספר שלמה שבעים אלף איש סבל ושמונים אלף איש חצב בהר ומנצחים עליהם שלשת אלפים ושש מאות׃"
    },
    {
      "verse": 3,
      "text": "וישלח שלמה אל חורם מלך צר לאמר כאשר עשית עם דויד אבי ותשלח לו ארזים לבנות לו בית לשבת בו׃"
    },
    {
      "verse": 4,
      "text": "הנה אני בונה בית לשם יהוה אלהי להקדיש לו להקטיר לפניו קטרת סמים ומערכת תמיד ועלות לבקר ולערב לשבתות ולחדשים ולמועדי יהוה אלהינו לעולם זאת על ישראל׃"
    },
    {
      "verse": 5,
      "text": "והבית אשר אני בונה גדול כי גדול אלהינו מכל האלהים׃"
    },
    {
      "verse": 6,
      "text": "ומי יעצר כח לבנות לו בית כי השמים ושמי השמים לא יכלכלהו ומי אני אשר אבנה לו בית כי אם להקטיר לפניו׃"
    },
    {
      "verse": 7,
      "text": "ועתה שלח לי איש חכם לעשות בזהב ובכסף ובנחשת ובברזל ובארגון וכרמיל ותכלת וידע לפתח פתוחים עם החכמים אשר עמי ביהודה ובירושלם אשר הכין דויד אבי׃"
    },
    {
      "verse": 8,
      "text": "ושלח לי עצי ארזים ברושים ואלגומים מהלבנון כי אני ידעתי אשר עבדיך יודעים לכרות עצי לבנון והנה עבדי עם עבדיך׃"
    },
    {
      "verse": 9,
      "text": "ולהכין לי עצים לרב כי הבית אשר אני בונה גדול והפלא׃"
    },
    {
      "verse": 10,
      "text": "והנה לחטבים לכרתי העצים נתתי חטים מכות לעבדיך כרים עשרים אלף ושערים כרים עשרים אלף ויין בתים עשרים אלף ושמן בתים עשרים אלף׃"
    },
    {
      "verse": 11,
      "text": "ויאמר חורם מלך צר בכתב וישלח אל שלמה באהבת יהוה את עמו נתנך עליהם מלך׃"
    },
    {
      "verse": 12,
      "text": "ויאמר חורם ברוך יהוה אלהי ישראל אשר עשה את השמים ואת הארץ אשר נתן לדויד המלך בן חכם יודע שכל ובינה אשר יבנה בית ליהוה ובית למלכותו׃"
    },
    {
      "verse": 13,
      "text": "ועתה שלחתי איש חכם יודע בינה לחורם אבי׃"
    },
    {
      "verse": 14,
      "text": "בן אשה מן בנות דן ואביו איש צרי יודע לעשות בזהב ובכסף בנחשת בברזל באבנים ובעצים בארגמן בתכלת ובבוץ ובכרמיל ולפתח כל פתוח ולחשב כל מחשבת אשר ינתן לו עם חכמיך וחכמי אדני דויד אביך׃"
    },
    {
      "verse": 15,
      "text": "ועתה החטים והשערים השמן והיין אשר אמר אדני ישלח לעבדיו׃"
    },
    {
      "verse": 16,
      "text": "ואנחנו נכרת עצים מן הלבנון ככל צרכך ונביאם לך רפסדות על ים יפו ואתה תעלה אתם ירושלם׃"
    },
    {
      "verse": 17,
      "text": "ויספר שלמה כל האנשים הגירים אשר בארץ ישראל אחרי הספר אשר ספרם דויד אביו וימצאו מאה וחמשים אלף ושלשת אלפים ושש מאות׃"
    },
    {
      "verse": 18,
      "text": "ויעש מהם שבעים אלף סבל ושמנים אלף חצב בהר ושלשת אלפים ושש מאות מנצחים להעביד את העם׃"
    }
  ]
}
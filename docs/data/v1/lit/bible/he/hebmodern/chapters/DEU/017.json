{
  "book_id": "DEU",
  "chapter": 17,
  "verses": [
    {
      "verse": 1,
      "text": "לא תזבח ליהוה אלהיך שור ושה אשר יהיה בו מום כל דבר רע כי תועבת יהוה אלהיך הוא׃"
    },
    {
      "verse": 2,
      "text": "כי ימצא בקרבך באחד שעריך אשר יהוה אלהיך נתן לך איש או אשה אשר יעשה את הרע בעיני יהוה אלהיך לעבר בריתו׃"
    },
    {
      "verse": 3,
      "text": "וילך ויעבד אלהים אחרים וישתחו להם ולשמש או לירח או לכל צבא השמים אשר לא צויתי׃"
    },
    {
      "verse": 4,
      "text": "והגד לך ושמעת ודרשת היטב והנה אמת נכון הדבר נעשתה התועבה הזאת בישראל׃"
    },
    {
      "verse": 5,
      "text": "והוצאת את האיש ההוא או את האשה ההוא אשר עשו את הדבר הרע הזה אל שעריך את האיש או את האשה וסקלתם באבנים ומתו׃"
    },
    {
      "verse": 6,
      "text": "על פי שנים עדים או שלשה עדים יומת המת לא יומת על פי עד אחד׃"
    },
    {
      "verse": 7,
      "text": "יד העדים תהיה בו בראשנה להמיתו ויד כל העם באחרנה ובערת הרע מקרבך׃"
    },
    {
      "verse": 8,
      "text": "כי יפלא ממך דבר למשפט בין דם לדם בין דין לדין ובין נגע לנגע דברי ריבת בשעריך וקמת ועלית אל המקום אשר יבחר יהוה אלהיך בו׃"
    },
    {
      "verse": 9,
      "text": "ובאת אל הכהנים הלוים ואל השפט אשר יהיה בימים ההם ודרשת והגידו לך את דבר המשפט׃"
    },
    {
      "verse": 10,
      "text": "ועשית על פי הדבר אשר יגידו לך מן המקום ההוא אשר יבחר יהוה ושמרת לעשות ככל אשר יורוך׃"
    },
    {
      "verse": 11,
      "text": "על פי התורה אשר יורוך ועל המשפט אשר יאמרו לך תעשה לא תסור מן הדבר אשר יגידו לך ימין ושמאל׃"
    },
    {
      "verse": 12,
      "text": "והאיש אשר יעשה בזדון לבלתי שמע אל הכהן העמד לשרת שם את יהוה אלהיך או אל השפט ומת האיש ההוא ובערת הרע מישראל׃"
    },
    {
      "verse": 13,
      "text": "וכל העם ישמעו ויראו ולא יזידון עוד׃"
    },
    {
      "verse": 14,
      "text": "כי תבא אל הארץ אשר יהוה אלהיך נתן לך וירשתה וישבתה בה ואמרת אשימה עלי מלך ככל הגוים אשר סביבתי׃"
    },
    {
      "verse": 15,
      "text": "שום תשים עליך מלך אשר יבחר יהוה אלהיך בו מקרב אחיך תשים עליך מלך לא תוכל לתת עליך איש נכרי אשר לא אחיך הוא׃"
    },
    {
      "verse": 16,
      "text": "רק לא ירבה לו סוסים ולא ישיב את העם מצרימה למען הרבות סוס ויהוה אמר לכם לא תספון לשוב בדרך הזה עוד׃"
    },
    {
      "verse": 17,
      "text": "ולא ירבה לו נשים ולא יסור לבבו וכסף וזהב לא ירבה לו מאד׃"
    },
    {
      "verse": 18,
      "text": "והיה כשבתו על כסא ממלכתו וכתב לו את משנה התורה הזאת על ספר מלפני הכהנים הלוים׃"
    },
    {
      "verse": 19,
      "text": "והיתה עמו וקרא בו כל ימי חייו למען ילמד ליראה את יהוה אלהיו לשמר את כל דברי התורה הזאת ואת החקים האלה לעשתם׃"
    },
    {
      "verse": 20,
      "text": "לבלתי רום לבבו מאחיו ולבלתי סור מן המצוה ימין ושמאול למען יאריך ימים על ממלכתו הוא ובניו בקרב ישראל׃"
    }
  ]
}
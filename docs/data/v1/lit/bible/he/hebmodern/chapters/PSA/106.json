{
  "book_id": "PSA",
  "chapter": 106,
  "verses": [
    {
      "verse": 1,
      "text": "הללויה הודו ליהוה כי טוב כי לעולם חסדו׃"
    },
    {
      "verse": 2,
      "text": "מי ימלל גבורות יהוה ישמיע כל תהלתו׃"
    },
    {
      "verse": 3,
      "text": "אשרי שמרי משפט עשה צדקה בכל עת׃"
    },
    {
      "verse": 4,
      "text": "זכרני יהוה ברצון עמך פקדני בישועתך׃"
    },
    {
      "verse": 5,
      "text": "לראות בטובת בחיריך לשמח בשמחת גויך להתהלל עם נחלתך׃"
    },
    {
      "verse": 6,
      "text": "חטאנו עם אבותינו העוינו הרשענו׃"
    },
    {
      "verse": 7,
      "text": "אבותינו במצרים לא השכילו נפלאותיך לא זכרו את רב חסדיך וימרו על ים בים סוף׃"
    },
    {
      "verse": 8,
      "text": "ויושיעם למען שמו להודיע את גבורתו׃"
    },
    {
      "verse": 9,
      "text": "ויגער בים סוף ויחרב ויוליכם בתהמות כמדבר׃"
    },
    {
      "verse": 10,
      "text": "ויושיעם מיד שונא ויגאלם מיד אויב׃"
    },
    {
      "verse": 11,
      "text": "ויכסו מים צריהם אחד מהם לא נותר׃"
    },
    {
      "verse": 12,
      "text": "ויאמינו בדבריו ישירו תהלתו׃"
    },
    {
      "verse": 13,
      "text": "מהרו שכחו מעשיו לא חכו לעצתו׃"
    },
    {
      "verse": 14,
      "text": "ויתאוו תאוה במדבר וינסו אל בישימון׃"
    },
    {
      "verse": 15,
      "text": "ויתן להם שאלתם וישלח רזון בנפשם׃"
    },
    {
      "verse": 16,
      "text": "ויקנאו למשה במחנה לאהרן קדוש יהוה׃"
    },
    {
      "verse": 17,
      "text": "תפתח ארץ ותבלע דתן ותכס על עדת אבירם׃"
    },
    {
      "verse": 18,
      "text": "ותבער אש בעדתם להבה תלהט רשעים׃"
    },
    {
      "verse": 19,
      "text": "יעשו עגל בחרב וישתחוו למסכה׃"
    },
    {
      "verse": 20,
      "text": "וימירו את כבודם בתבנית שור אכל עשב׃"
    },
    {
      "verse": 21,
      "text": "שכחו אל מושיעם עשה גדלות במצרים׃"
    },
    {
      "verse": 22,
      "text": "נפלאות בארץ חם נוראות על ים סוף׃"
    },
    {
      "verse": 23,
      "text": "ויאמר להשמידם לולי משה בחירו עמד בפרץ לפניו להשיב חמתו מהשחית׃"
    },
    {
      "verse": 24,
      "text": "וימאסו בארץ חמדה לא האמינו לדברו׃"
    },
    {
      "verse": 25,
      "text": "וירגנו באהליהם לא שמעו בקול יהוה׃"
    },
    {
      "verse": 26,
      "text": "וישא ידו להם להפיל אותם במדבר׃"
    },
    {
      "verse": 27,
      "text": "ולהפיל זרעם בגוים ולזרותם בארצות׃"
    },
    {
      "verse": 28,
      "text": "ויצמדו לבעל פעור ויאכלו זבחי מתים׃"
    },
    {
      "verse": 29,
      "text": "ויכעיסו במעלליהם ותפרץ בם מגפה׃"
    },
    {
      "verse": 30,
      "text": "ויעמד פינחס ויפלל ותעצר המגפה׃"
    },
    {
      "verse": 31,
      "text": "ותחשב לו לצדקה לדר ודר עד עולם׃"
    },
    {
      "verse": 32,
      "text": "ויקציפו על מי מריבה וירע למשה בעבורם׃"
    },
    {
      "verse": 33,
      "text": "כי המרו את רוחו ויבטא בשפתיו׃"
    },
    {
      "verse": 34,
      "text": "לא השמידו את העמים אשר אמר יהוה להם׃"
    },
    {
      "verse": 35,
      "text": "ויתערבו בגוים וילמדו מעשיהם׃"
    },
    {
      "verse": 36,
      "text": "ויעבדו את עצביהם ויהיו להם למוקש׃"
    },
    {
      "verse": 37,
      "text": "ויזבחו את בניהם ואת בנותיהם לשדים׃"
    },
    {
      "verse": 38,
      "text": "וישפכו דם נקי דם בניהם ובנותיהם אשר זבחו לעצבי כנען ותחנף הארץ בדמים׃"
    },
    {
      "verse": 39,
      "text": "ויטמאו במעשיהם ויזנו במעלליהם׃"
    },
    {
      "verse": 40,
      "text": "ויחר אף יהוה בעמו ויתעב את נחלתו׃"
    },
    {
      "verse": 41,
      "text": "ויתנם ביד גוים וימשלו בהם שנאיהם׃"
    },
    {
      "verse": 42,
      "text": "וילחצום אויביהם ויכנעו תחת ידם׃"
    },
    {
      "verse": 43,
      "text": "פעמים רבות יצילם והמה ימרו בעצתם וימכו בעונם׃"
    },
    {
      "verse": 44,
      "text": "וירא בצר להם בשמעו את רנתם׃"
    },
    {
      "verse": 45,
      "text": "ויזכר להם בריתו וינחם כרב חסדו׃"
    },
    {
      "verse": 46,
      "text": "ויתן אותם לרחמים לפני כל שוביהם׃"
    },
    {
      "verse": 47,
      "text": "הושיענו יהוה אלהינו וקבצנו מן הגוים להדות לשם קדשך להשתבח בתהלתך׃"
    },
    {
      "verse": 48,
      "text": "ברוך יהוה אלהי ישראל מן העולם ועד העולם ואמר כל העם אמן הללו יה׃"
    }
  ]
}
{
  "book_id": "EST",
  "chapter": 7,
  "verses": [
    {
      "verse": 1,
      "text": "ויבא המלך והמן לשתות עם אסתר המלכה׃"
    },
    {
      "verse": 2,
      "text": "ויאמר המלך לאסתר גם ביום השני במשתה היין מה שאלתך אסתר המלכה ותנתן לך ומה בקשתך עד חצי המלכות ותעש׃"
    },
    {
      "verse": 3,
      "text": "ותען אסתר המלכה ותאמר אם מצאתי חן בעיניך המלך ואם על המלך טוב תנתן לי נפשי בשאלתי ועמי בבקשתי׃"
    },
    {
      "verse": 4,
      "text": "כי נמכרנו אני ועמי להשמיד להרוג ולאבד ואלו לעבדים ולשפחות נמכרנו החרשתי כי אין הצר שוה בנזק המלך׃"
    },
    {
      "verse": 5,
      "text": "ויאמר המלך אחשורוש ויאמר לאסתר המלכה מי הוא זה ואי זה הוא אשר מלאו לבו לעשות כן׃"
    },
    {
      "verse": 6,
      "text": "ותאמר אסתר איש צר ואויב המן הרע הזה והמן נבעת מלפני המלך והמלכה׃"
    },
    {
      "verse": 7,
      "text": "והמלך קם בחמתו ממשתה היין אל גנת הביתן והמן עמד לבקש על נפשו מאסתר המלכה כי ראה כי כלתה אליו הרעה מאת המלך׃"
    },
    {
      "verse": 8,
      "text": "והמלך שב מגנת הביתן אל בית משתה היין והמן נפל על המטה אשר אסתר עליה ויאמר המלך הגם לכבוש את המלכה עמי בבית הדבר יצא מפי המלך ופני המן חפו׃"
    },
    {
      "verse": 9,
      "text": "ויאמר חרבונה אחד מן הסריסים לפני המלך גם הנה העץ אשר עשה המן למרדכי אשר דבר טוב על המלך עמד בבית המן גבה חמשים אמה ויאמר המלך תלהו עליו׃"
    },
    {
      "verse": 10,
      "text": "ויתלו את המן על העץ אשר הכין למרדכי וחמת המלך שככה׃"
    }
  ]
}
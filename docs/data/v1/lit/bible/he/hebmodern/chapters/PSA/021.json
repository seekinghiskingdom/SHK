{
  "book_id": "PSA",
  "chapter": 21,
  "verses": [
    {
      "verse": 1,
      "text": "למנצח מזמור לדוד יהוה בעזך ישמח מלך ובישועתך מה יגיל מאד׃"
    },
    {
      "verse": 2,
      "text": "תאות לבו נתתה לו וארשת שפתיו בל מנעת סלה׃"
    },
    {
      "verse": 3,
      "text": "כי תקדמנו ברכות טוב תשית לראשו עטרת פז׃"
    },
    {
      "verse": 4,
      "text": "חיים שאל ממך נתתה לו ארך ימים עולם ועד׃"
    },
    {
      "verse": 5,
      "text": "גדול כבודו בישועתך הוד והדר תשוה עליו׃"
    },
    {
      "verse": 6,
      "text": "כי תשיתהו ברכות לעד תחדהו בשמחה את פניך׃"
    },
    {
      "verse": 7,
      "text": "כי המלך בטח ביהוה ובחסד עליון בל ימוט׃"
    },
    {
      "verse": 8,
      "text": "תמצא ידך לכל איביך ימינך תמצא שנאיך׃"
    },
    {
      "verse": 9,
      "text": "תשיתמו כתנור אש לעת פניך יהוה באפו יבלעם ותאכלם אש׃"
    },
    {
      "verse": 10,
      "text": "פרימו מארץ תאבד וזרעם מבני אדם׃"
    },
    {
      "verse": 11,
      "text": "כי נטו עליך רעה חשבו מזמה בל יוכלו׃"
    },
    {
      "verse": 12,
      "text": "כי תשיתמו שכם במיתריך תכונן על פניהם׃"
    },
    {
      "verse": 13,
      "text": "רומה יהוה בעזך נשירה ונזמרה גבורתך׃"
    }
  ]
}
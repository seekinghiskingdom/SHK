{
  "book_id": "NUM",
  "chapter": 17,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל בני ישראל וקח מאתם מטה מטה לבית אב מאת כל נשיאהם לבית אבתם שנים עשר מטות איש את שמו תכתב על מטהו׃"
    },
    {
      "verse": 3,
      "text": "ואת שם אהרן תכתב על מטה לוי כי מטה אחד לראש בית אבותם׃"
    },
    {
      "verse": 4,
      "text": "והנחתם באהל מועד לפני העדות אשר אועד לכם שמה׃"
    },
    {
      "verse": 5,
      "text": "והיה האיש אשר אבחר בו מטהו יפרח והשכתי מעלי את תלנות בני ישראל אשר הם מלינם עליכם׃"
    },
    {
      "verse": 6,
      "text": "וידבר משה אל בני ישראל ויתנו אליו כל נשיאיהם מטה לנשיא אחד מטה לנשיא אחד לבית אבתם שנים עשר מטות ומטה אהרן בתוך מטותם׃"
    },
    {
      "verse": 7,
      "text": "וינח משה את המטת לפני יהוה באהל העדת׃"
    },
    {
      "verse": 8,
      "text": "ויהי ממחרת ויבא משה אל אהל העדות והנה פרח מטה אהרן לבית לוי ויצא פרח ויצץ ציץ ויגמל שקדים׃"
    },
    {
      "verse": 9,
      "text": "ויצא משה את כל המטת מלפני יהוה אל כל בני ישראל ויראו ויקחו איש מטהו׃"
    },
    {
      "verse": 10,
      "text": "ויאמר יהוה אל משה השב את מטה אהרן לפני העדות למשמרת לאות לבני מרי ותכל תלונתם מעלי ולא ימתו׃"
    },
    {
      "verse": 11,
      "text": "ויעש משה כאשר צוה יהוה אתו כן עשה׃"
    },
    {
      "verse": 12,
      "text": "ויאמרו בני ישראל אל משה לאמר הן גוענו אבדנו כלנו אבדנו׃"
    },
    {
      "verse": 13,
      "text": "כל הקרב הקרב אל משכן יהוה ימות האם תמנו לגוע׃"
    }
  ]
}
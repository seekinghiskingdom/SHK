{
  "book_id": "DEU",
  "chapter": 10,
  "verses": [
    {
      "verse": 1,
      "text": "בעת ההוא אמר יהוה אלי פסל לך שני לוחת אבנים כראשנים ועלה אלי ההרה ועשית לך ארון עץ׃"
    },
    {
      "verse": 2,
      "text": "ואכתב על הלחת את הדברים אשר היו על הלחת הראשנים אשר שברת ושמתם בארון׃"
    },
    {
      "verse": 3,
      "text": "ואעש ארון עצי שטים ואפסל שני לחת אבנים כראשנים ואעל ההרה ושני הלחת בידי׃"
    },
    {
      "verse": 4,
      "text": "ויכתב על הלחת כמכתב הראשון את עשרת הדברים אשר דבר יהוה אליכם בהר מתוך האש ביום הקהל ויתנם יהוה אלי׃"
    },
    {
      "verse": 5,
      "text": "ואפן וארד מן ההר ואשם את הלחת בארון אשר עשיתי ויהיו שם כאשר צוני יהוה׃"
    },
    {
      "verse": 6,
      "text": "ובני ישראל נסעו מבארת בני יעקן מוסרה שם מת אהרן ויקבר שם ויכהן אלעזר בנו תחתיו׃"
    },
    {
      "verse": 7,
      "text": "משם נסעו הגדגדה ומן הגדגדה יטבתה ארץ נחלי מים׃"
    },
    {
      "verse": 8,
      "text": "בעת ההוא הבדיל יהוה את שבט הלוי לשאת את ארון ברית יהוה לעמד לפני יהוה לשרתו ולברך בשמו עד היום הזה׃"
    },
    {
      "verse": 9,
      "text": "על כן לא היה ללוי חלק ונחלה עם אחיו יהוה הוא נחלתו כאשר דבר יהוה אלהיך לו׃"
    },
    {
      "verse": 10,
      "text": "ואנכי עמדתי בהר כימים הראשנים ארבעים יום וארבעים לילה וישמע יהוה אלי גם בפעם ההוא לא אבה יהוה השחיתך׃"
    },
    {
      "verse": 11,
      "text": "ויאמר יהוה אלי קום לך למסע לפני העם ויבאו וירשו את הארץ אשר נשבעתי לאבתם לתת להם׃"
    },
    {
      "verse": 12,
      "text": "ועתה ישראל מה יהוה אלהיך שאל מעמך כי אם ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל לבבך ובכל נפשך׃"
    },
    {
      "verse": 13,
      "text": "לשמר את מצות יהוה ואת חקתיו אשר אנכי מצוך היום לטוב לך׃"
    },
    {
      "verse": 14,
      "text": "הן ליהוה אלהיך השמים ושמי השמים הארץ וכל אשר בה׃"
    },
    {
      "verse": 15,
      "text": "רק באבתיך חשק יהוה לאהבה אותם ויבחר בזרעם אחריהם בכם מכל העמים כיום הזה׃"
    },
    {
      "verse": 16,
      "text": "ומלתם את ערלת לבבכם וערפכם לא תקשו עוד׃"
    },
    {
      "verse": 17,
      "text": "כי יהוה אלהיכם הוא אלהי האלהים ואדני האדנים האל הגדל הגבר והנורא אשר לא ישא פנים ולא יקח שחד׃"
    },
    {
      "verse": 18,
      "text": "עשה משפט יתום ואלמנה ואהב גר לתת לו לחם ושמלה׃"
    },
    {
      "verse": 19,
      "text": "ואהבתם את הגר כי גרים הייתם בארץ מצרים׃"
    },
    {
      "verse": 20,
      "text": "את יהוה אלהיך תירא אתו תעבד ובו תדבק ובשמו תשבע׃"
    },
    {
      "verse": 21,
      "text": "הוא תהלתך והוא אלהיך אשר עשה אתך את הגדלת ואת הנוראת האלה אשר ראו עיניך׃"
    },
    {
      "verse": 22,
      "text": "בשבעים נפש ירדו אבתיך מצרימה ועתה שמך יהוה אלהיך ככוכבי השמים לרב׃"
    }
  ]
}
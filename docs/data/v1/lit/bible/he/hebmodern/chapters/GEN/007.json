{
  "book_id": "GEN",
  "chapter": 7,
  "verses": [
    {
      "verse": 1,
      "text": "ויאמר יהוה לנח בא אתה וכל ביתך אל התבה כי אתך ראיתי צדיק לפני בדור הזה׃"
    },
    {
      "verse": 2,
      "text": "מכל הבהמה הטהורה תקח לך שבעה שבעה איש ואשתו ומן הבהמה אשר לא טהרה הוא שנים איש ואשתו׃"
    },
    {
      "verse": 3,
      "text": "גם מעוף השמים שבעה שבעה זכר ונקבה לחיות זרע על פני כל הארץ׃"
    },
    {
      "verse": 4,
      "text": "כי לימים עוד שבעה אנכי ממטיר על הארץ ארבעים יום וארבעים לילה ומחיתי את כל היקום אשר עשיתי מעל פני האדמה׃"
    },
    {
      "verse": 5,
      "text": "ויעש נח ככל אשר צוהו יהוה׃"
    },
    {
      "verse": 6,
      "text": "ונח בן שש מאות שנה והמבול היה מים על הארץ׃"
    },
    {
      "verse": 7,
      "text": "ויבא נח ובניו ואשתו ונשי בניו אתו אל התבה מפני מי המבול׃"
    },
    {
      "verse": 8,
      "text": "מן הבהמה הטהורה ומן הבהמה אשר איננה טהרה ומן העוף וכל אשר רמש על האדמה׃"
    },
    {
      "verse": 9,
      "text": "שנים שנים באו אל נח אל התבה זכר ונקבה כאשר צוה אלהים את נח׃"
    },
    {
      "verse": 10,
      "text": "ויהי לשבעת הימים ומי המבול היו על הארץ׃"
    },
    {
      "verse": 11,
      "text": "בשנת שש מאות שנה לחיי נח בחדש השני בשבעה עשר יום לחדש ביום הזה נבקעו כל מעינת תהום רבה וארבת השמים נפתחו׃"
    },
    {
      "verse": 12,
      "text": "ויהי הגשם על הארץ ארבעים יום וארבעים לילה׃"
    },
    {
      "verse": 13,
      "text": "בעצם היום הזה בא נח ושם וחם ויפת בני נח ואשת נח ושלשת נשי בניו אתם אל התבה׃"
    },
    {
      "verse": 14,
      "text": "המה וכל החיה למינה וכל הבהמה למינה וכל הרמש הרמש על הארץ למינהו וכל העוף למינהו כל צפור כל כנף׃"
    },
    {
      "verse": 15,
      "text": "ויבאו אל נח אל התבה שנים שנים מכל הבשר אשר בו רוח חיים׃"
    },
    {
      "verse": 16,
      "text": "והבאים זכר ונקבה מכל בשר באו כאשר צוה אתו אלהים ויסגר יהוה בעדו׃"
    },
    {
      "verse": 17,
      "text": "ויהי המבול ארבעים יום על הארץ וירבו המים וישאו את התבה ותרם מעל הארץ׃"
    },
    {
      "verse": 18,
      "text": "ויגברו המים וירבו מאד על הארץ ותלך התבה על פני המים׃"
    },
    {
      "verse": 19,
      "text": "והמים גברו מאד מאד על הארץ ויכסו כל ההרים הגבהים אשר תחת כל השמים׃"
    },
    {
      "verse": 20,
      "text": "חמש עשרה אמה מלמעלה גברו המים ויכסו ההרים׃"
    },
    {
      "verse": 21,
      "text": "ויגוע כל בשר הרמש על הארץ בעוף ובבהמה ובחיה ובכל השרץ השרץ על הארץ וכל האדם׃"
    },
    {
      "verse": 22,
      "text": "כל אשר נשמת רוח חיים באפיו מכל אשר בחרבה מתו׃"
    },
    {
      "verse": 23,
      "text": "וימח את כל היקום אשר על פני האדמה מאדם עד בהמה עד רמש ועד עוף השמים וימחו מן הארץ וישאר אך נח ואשר אתו בתבה׃"
    },
    {
      "verse": 24,
      "text": "ויגברו המים על הארץ חמשים ומאת יום׃"
    }
  ]
}
{
  "book_id": "EZK",
  "chapter": 47,
  "verses": [
    {
      "verse": 1,
      "text": "וישבני אל פתח הבית והנה מים יצאים מתחת מפתן הבית קדימה כי פני הבית קדים והמים ירדים מתחת מכתף הבית הימנית מנגב למזבח׃"
    },
    {
      "verse": 2,
      "text": "ויוצאני דרך שער צפונה ויסבני דרך חוץ אל שער החוץ דרך הפונה קדים והנה מים מפכים מן הכתף הימנית׃"
    },
    {
      "verse": 3,
      "text": "בצאת האיש קדים וקו בידו וימד אלף באמה ויעברני במים מי אפסים׃"
    },
    {
      "verse": 4,
      "text": "וימד אלף ויעברני במים מים ברכים וימד אלף ויעברני מי מתנים׃"
    },
    {
      "verse": 5,
      "text": "וימד אלף נחל אשר לא אוכל לעבר כי גאו המים מי שחו נחל אשר לא יעבר׃"
    },
    {
      "verse": 6,
      "text": "ויאמר אלי הראית בן אדם ויולכני וישבני שפת הנחל׃"
    },
    {
      "verse": 7,
      "text": "בשובני והנה אל שפת הנחל עץ רב מאד מזה ומזה׃"
    },
    {
      "verse": 8,
      "text": "ויאמר אלי המים האלה יוצאים אל הגלילה הקדמונה וירדו על הערבה ובאו הימה אל הימה המוצאים ונרפאו המים׃"
    },
    {
      "verse": 9,
      "text": "והיה כל נפש חיה אשר ישרץ אל כל אשר יבוא שם נחלים יחיה והיה הדגה רבה מאד כי באו שמה המים האלה וירפאו וחי כל אשר יבוא שמה הנחל׃"
    },
    {
      "verse": 10,
      "text": "והיה יעמדו עליו דוגים מעין גדי ועד עין עגלים משטוח לחרמים יהיו למינה תהיה דגתם כדגת הים הגדול רבה מאד׃"
    },
    {
      "verse": 11,
      "text": "בצאתו וגבאיו ולא ירפאו למלח נתנו׃"
    },
    {
      "verse": 12,
      "text": "ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר כי מימיו מן המקדש המה יוצאים והיו פריו למאכל ועלהו לתרופה׃"
    },
    {
      "verse": 13,
      "text": "כה אמר אדני יהוה גה גבול אשר תתנחלו את הארץ לשני עשר שבטי ישראל יוסף חבלים׃"
    },
    {
      "verse": 14,
      "text": "ונחלתם אותה איש כאחיו אשר נשאתי את ידי לתתה לאבתיכם ונפלה הארץ הזאת לכם בנחלה׃"
    },
    {
      "verse": 15,
      "text": "וזה גבול הארץ לפאת צפונה מן הים הגדול הדרך חתלן לבוא צדדה׃"
    },
    {
      "verse": 16,
      "text": "חמת ברותה סברים אשר בין גבול דמשק ובין גבול חמת חצר התיכון אשר אל גבול חורן׃"
    },
    {
      "verse": 17,
      "text": "והיה גבול מן הים חצר עינון גבול דמשק וצפון צפונה וגבול חמת ואת פאת צפון׃"
    },
    {
      "verse": 18,
      "text": "ופאת קדים מבין חורן ומבין דמשק ומבין הגלעד ומבין ארץ ישראל הירדן מגבול על הים הקדמוני תמדו ואת פאת קדימה׃"
    },
    {
      "verse": 19,
      "text": "ופאת נגב תימנה מתמר עד מי מריבות קדש נחלה אל הים הגדול ואת פאת תימנה נגבה׃"
    },
    {
      "verse": 20,
      "text": "ופאת ים הים הגדול מגבול עד נכח לבוא חמת זאת פאת ים׃"
    },
    {
      "verse": 21,
      "text": "וחלקתם את הארץ הזאת לכם לשבטי ישראל׃"
    },
    {
      "verse": 22,
      "text": "והיה תפלו אותה בנחלה לכם ולהגרים הגרים בתוככם אשר הולדו בנים בתוככם והיו לכם כאזרח בבני ישראל אתכם יפלו בנחלה בתוך שבטי ישראל׃"
    },
    {
      "verse": 23,
      "text": "והיה בשבט אשר גר הגר אתו שם תתנו נחלתו נאם אדני יהוה׃"
    }
  ]
}
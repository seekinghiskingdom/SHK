{
  "book_id": "HAB",
  "chapter": 1,
  "verses": [
    {
      "verse": 1,
      "text": "המשא אשר חזה חבקוק הנביא׃"
    },
    {
      "verse": 2,
      "text": "עד אנה יהוה שועתי ולא תשמע אזעק אליך חמס ולא תושיע׃"
    },
    {
      "verse": 3,
      "text": "למה תראני און ועמל תביט ושד וחמס לנגדי ויהי ריב ומדון ישא׃"
    },
    {
      "verse": 4,
      "text": "על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל׃"
    },
    {
      "verse": 5,
      "text": "ראו בגוים והביטו והתמהו תמהו כי פעל פעל בימיכם לא תאמינו כי יספר׃"
    },
    {
      "verse": 6,
      "text": "כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו׃"
    },
    {
      "verse": 7,
      "text": "אים ונורא הוא ממנו משפטו ושאתו יצא׃"
    },
    {
      "verse": 8,
      "text": "וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול׃"
    },
    {
      "verse": 9,
      "text": "כלה לחמס יבוא מגמת פניהם קדימה ויאסף כחול שבי׃"
    },
    {
      "verse": 10,
      "text": "והוא במלכים יתקלס ורזנים משחק לו הוא לכל מבצר ישחק ויצבר עפר וילכדה׃"
    },
    {
      "verse": 11,
      "text": "אז חלף רוח ויעבר ואשם זו כחו לאלהו׃"
    },
    {
      "verse": 12,
      "text": "הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו׃"
    },
    {
      "verse": 13,
      "text": "טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו׃"
    },
    {
      "verse": 14,
      "text": "ותעשה אדם כדגי הים כרמש לא משל בו׃"
    },
    {
      "verse": 15,
      "text": "כלה בחכה העלה יגרהו בחרמו ויאספהו במכמרתו על כן ישמח ויגיל׃"
    },
    {
      "verse": 16,
      "text": "על כן יזבח לחרמו ויקטר למכמרתו כי בהמה שמן חלקו ומאכלו בראה׃"
    },
    {
      "verse": 17,
      "text": "העל כן יריק חרמו ותמיד להרג גוים לא יחמול׃"
    }
  ]
}
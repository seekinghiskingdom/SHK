{
  "book_id": "ZEC",
  "chapter": 4,
  "verses": [
    {
      "verse": 1,
      "text": "וישב המלאך הדבר בי ויעירני כאיש אשר יעור משנתו׃"
    },
    {
      "verse": 2,
      "text": "ויאמר אלי מה אתה ראה ויאמר ראיתי והנה מנורת זהב כלה וגלה על ראשה ושבעה נרתיה עליה שבעה ושבעה מוצקות לנרות אשר על ראשה׃"
    },
    {
      "verse": 3,
      "text": "ושנים זיתים עליה אחד מימין הגלה ואחד על שמאלה׃"
    },
    {
      "verse": 4,
      "text": "ואען ואמר אל המלאך הדבר בי לאמר מה אלה אדני׃"
    },
    {
      "verse": 5,
      "text": "ויען המלאך הדבר בי ויאמר אלי הלוא ידעת מה המה אלה ואמר לא אדני׃"
    },
    {
      "verse": 6,
      "text": "ויען ויאמר אלי לאמר זה דבר יהוה אל זרבבל לאמר לא בחיל ולא בכח כי אם ברוחי אמר יהוה צבאות׃"
    },
    {
      "verse": 7,
      "text": "מי אתה הר הגדול לפני זרבבל למישר והוציא את האבן הראשה תשאות חן חן לה׃"
    },
    {
      "verse": 8,
      "text": "ויהי דבר יהוה אלי לאמר׃"
    },
    {
      "verse": 9,
      "text": "ידי זרבבל יסדו הבית הזה וידיו תבצענה וידעת כי יהוה צבאות שלחני אלכם׃"
    },
    {
      "verse": 10,
      "text": "כי מי בז ליום קטנות ושמחו וראו את האבן הבדיל ביד זרבבל שבעה אלה עיני יהוה המה משוטטים בכל הארץ׃"
    },
    {
      "verse": 11,
      "text": "ואען ואמר אליו מה שני הזיתים האלה על ימין המנורה ועל שמאולה׃"
    },
    {
      "verse": 12,
      "text": "ואען שנית ואמר אליו מה שתי שבלי הזיתים אשר ביד שני צנתרות הזהב המריקים מעליהם הזהב׃"
    },
    {
      "verse": 13,
      "text": "ויאמר אלי לאמר הלוא ידעת מה אלה ואמר לא אדני׃"
    },
    {
      "verse": 14,
      "text": "ויאמר אלה שני בני היצהר העמדים על אדון כל הארץ׃"
    }
  ]
}
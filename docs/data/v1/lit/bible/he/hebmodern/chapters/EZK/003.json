{
  "book_id": "EZK",
  "chapter": 3,
  "verses": [
    {
      "verse": 1,
      "text": "ויאמר אלי בן אדם את אשר תמצא אכול אכול את המגלה הזאת ולך דבר אל בית ישראל׃"
    },
    {
      "verse": 2,
      "text": "ואפתח את פי ויאכלני את המגלה הזאת׃"
    },
    {
      "verse": 3,
      "text": "ויאמר אלי בן אדם בטנך תאכל ומעיך תמלא את המגלה הזאת אשר אני נתן אליך ואכלה ותהי בפי כדבש למתוק׃"
    },
    {
      "verse": 4,
      "text": "ויאמר אלי בן אדם לך בא אל בית ישראל ודברת בדברי אליהם׃"
    },
    {
      "verse": 5,
      "text": "כי לא אל עם עמקי שפה וכבדי לשון אתה שלוח אל בית ישראל׃"
    },
    {
      "verse": 6,
      "text": "לא אל עמים רבים עמקי שפה וכבדי לשון אשר לא תשמע דבריהם אם לא אליהם שלחתיך המה ישמעו אליך׃"
    },
    {
      "verse": 7,
      "text": "ובית ישראל לא יאבו לשמע אליך כי אינם אבים לשמע אלי כי כל בית ישראל חזקי מצח וקשי לב המה׃"
    },
    {
      "verse": 8,
      "text": "הנה נתתי את פניך חזקים לעמת פניהם ואת מצחך חזק לעמת מצחם׃"
    },
    {
      "verse": 9,
      "text": "כשמיר חזק מצר נתתי מצחך לא תירא אותם ולא תחת מפניהם כי בית מרי המה׃"
    },
    {
      "verse": 10,
      "text": "ויאמר אלי בן אדם את כל דברי אשר אדבר אליך קח בלבבך ובאזניך שמע׃"
    },
    {
      "verse": 11,
      "text": "ולך בא אל הגולה אל בני עמך ודברת אליהם ואמרת אליהם כה אמר אדני יהוה אם ישמעו ואם יחדלו׃"
    },
    {
      "verse": 12,
      "text": "ותשאני רוח ואשמע אחרי קול רעש גדול ברוך כבוד יהוה ממקומו׃"
    },
    {
      "verse": 13,
      "text": "וקול כנפי החיות משיקות אשה אל אחותה וקול האופנים לעמתם וקול רעש גדול׃"
    },
    {
      "verse": 14,
      "text": "ורוח נשאתני ותקחני ואלך מר בחמת רוחי ויד יהוה עלי חזקה׃"
    },
    {
      "verse": 15,
      "text": "ואבוא אל הגולה תל אביב הישבים אל נהר כבר ואשר המה יושבים שם ואשב שם שבעת ימים משמים בתוכם׃"
    },
    {
      "verse": 16,
      "text": "ויהי מקצה שבעת ימים ויהי דבר יהוה אלי לאמר׃"
    },
    {
      "verse": 17,
      "text": "בן אדם צפה נתתיך לבית ישראל ושמעת מפי דבר והזהרת אותם ממני׃"
    },
    {
      "verse": 18,
      "text": "באמרי לרשע מות תמות ולא הזהרתו ולא דברת להזהיר רשע מדרכו הרשעה לחיתו הוא רשע בעונו ימות ודמו מידך אבקש׃"
    },
    {
      "verse": 19,
      "text": "ואתה כי הזהרת רשע ולא שב מרשעו ומדרכו הרשעה הוא בעונו ימות ואתה את נפשך הצלת׃"
    },
    {
      "verse": 20,
      "text": "ובשוב צדיק מצדקו ועשה עול ונתתי מכשול לפניו הוא ימות כי לא הזהרתו בחטאתו ימות ולא תזכרן צדקתו אשר עשה ודמו מידך אבקש׃"
    },
    {
      "verse": 21,
      "text": "ואתה כי הזהרתו צדיק לבלתי חטא צדיק והוא לא חטא חיו יחיה כי נזהר ואתה את נפשך הצלת׃"
    },
    {
      "verse": 22,
      "text": "ותהי עלי שם יד יהוה ויאמר אלי קום צא אל הבקעה ושם אדבר אותך׃"
    },
    {
      "verse": 23,
      "text": "ואקום ואצא אל הבקעה והנה שם כבוד יהוה עמד ככבוד אשר ראיתי על נהר כבר ואפל על פני׃"
    },
    {
      "verse": 24,
      "text": "ותבא בי רוח ותעמדני על רגלי וידבר אתי ויאמר אלי בא הסגר בתוך ביתך׃"
    },
    {
      "verse": 25,
      "text": "ואתה בן אדם הנה נתנו עליך עבותים ואסרוך בהם ולא תצא בתוכם׃"
    },
    {
      "verse": 26,
      "text": "ולשונך אדביק אל חכך ונאלמת ולא תהיה להם לאיש מוכיח כי בית מרי המה׃"
    },
    {
      "verse": 27,
      "text": "ובדברי אותך אפתח את פיך ואמרת אליהם כה אמר אדני יהוה השמע ישמע והחדל יחדל כי בית מרי המה׃"
    }
  ]
}
{
  "book_id": "2KI",
  "chapter": 22,
  "verses": [
    {
      "verse": 1,
      "text": "בן שמנה שנה יאשיהו במלכו ושלשים ואחת שנה מלך בירושלם ושם אמו ידידה בת עדיה מבצקת׃"
    },
    {
      "verse": 2,
      "text": "ויעש הישר בעיני יהוה וילך בכל דרך דוד אביו ולא סר ימין ושמאול׃"
    },
    {
      "verse": 3,
      "text": "ויהי בשמנה עשרה שנה למלך יאשיהו שלח המלך את שפן בן אצליהו בן משלם הספר בית יהוה לאמר׃"
    },
    {
      "verse": 4,
      "text": "עלה אל חלקיהו הכהן הגדול ויתם את הכסף המובא בית יהוה אשר אספו שמרי הסף מאת העם׃"
    },
    {
      "verse": 5,
      "text": "ויתנה על יד עשי המלאכה המפקדים בבית יהוה ויתנו אתו לעשי המלאכה אשר בבית יהוה לחזק בדק הבית׃"
    },
    {
      "verse": 6,
      "text": "לחרשים ולבנים ולגדרים ולקנות עצים ואבני מחצב לחזק את הבית׃"
    },
    {
      "verse": 7,
      "text": "אך לא יחשב אתם הכסף הנתן על ידם כי באמונה הם עשים׃"
    },
    {
      "verse": 8,
      "text": "ויאמר חלקיהו הכהן הגדול על שפן הספר ספר התורה מצאתי בבית יהוה ויתן חלקיה את הספר אל שפן ויקראהו׃"
    },
    {
      "verse": 9,
      "text": "ויבא שפן הספר אל המלך וישב את המלך דבר ויאמר התיכו עבדיך את הכסף הנמצא בבית ויתנהו על יד עשי המלאכה המפקדים בית יהוה׃"
    },
    {
      "verse": 10,
      "text": "ויגד שפן הספר למלך לאמר ספר נתן לי חלקיה הכהן ויקראהו שפן לפני המלך׃"
    },
    {
      "verse": 11,
      "text": "ויהי כשמע המלך את דברי ספר התורה ויקרע את בגדיו׃"
    },
    {
      "verse": 12,
      "text": "ויצו המלך את חלקיה הכהן ואת אחיקם בן שפן ואת עכבור בן מיכיה ואת שפן הספר ואת עשיה עבד המלך לאמר׃"
    },
    {
      "verse": 13,
      "text": "לכו דרשו את יהוה בעדי ובעד העם ובעד כל יהודה על דברי הספר הנמצא הזה כי גדולה חמת יהוה אשר היא נצתה בנו על אשר לא שמעו אבתינו על דברי הספר הזה לעשות ככל הכתוב עלינו׃"
    },
    {
      "verse": 14,
      "text": "וילך חלקיהו הכהן ואחיקם ועכבור ושפן ועשיה אל חלדה הנביאה אשת שלם בן תקוה בן חרחס שמר הבגדים והיא ישבת בירושלם במשנה וידברו אליה׃"
    },
    {
      "verse": 15,
      "text": "ותאמר אליהם כה אמר יהוה אלהי ישראל אמרו לאיש אשר שלח אתכם אלי׃"
    },
    {
      "verse": 16,
      "text": "כה אמר יהוה הנני מביא רעה אל המקום הזה ועל ישביו את כל דברי הספר אשר קרא מלך יהודה׃"
    },
    {
      "verse": 17,
      "text": "תחת אשר עזבוני ויקטרו לאלהים אחרים למען הכעיסני בכל מעשה ידיהם ונצתה חמתי במקום הזה ולא תכבה׃"
    },
    {
      "verse": 18,
      "text": "ואל מלך יהודה השלח אתכם לדרש את יהוה כה תאמרו אליו כה אמר יהוה אלהי ישראל הדברים אשר שמעת׃"
    },
    {
      "verse": 19,
      "text": "יען רך לבבך ותכנע מפני יהוה בשמעך אשר דברתי על המקום הזה ועל ישביו להיות לשמה ולקללה ותקרע את בגדיך ותבכה לפני וגם אנכי שמעתי נאם יהוה׃"
    },
    {
      "verse": 20,
      "text": "לכן הנני אספך על אבתיך ונאספת אל קברתיך בשלום ולא תראינה עיניך בכל הרעה אשר אני מביא על המקום הזה וישיבו את המלך דבר׃"
    }
  ]
}
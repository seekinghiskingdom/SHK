{
  "book_id": "ECC",
  "chapter": 8,
  "verses": [
    {
      "verse": 1,
      "text": "מי כהחכם ומי יודע פשר דבר חכמת אדם תאיר פניו ועז פניו ישנא׃"
    },
    {
      "verse": 2,
      "text": "אני פי מלך שמור ועל דברת שבועת אלהים׃"
    },
    {
      "verse": 3,
      "text": "אל תבהל מפניו תלך אל תעמד בדבר רע כי כל אשר יחפץ יעשה׃"
    },
    {
      "verse": 4,
      "text": "באשר דבר מלך שלטון ומי יאמר לו מה תעשה׃"
    },
    {
      "verse": 5,
      "text": "שומר מצוה לא ידע דבר רע ועת ומשפט ידע לב חכם׃"
    },
    {
      "verse": 6,
      "text": "כי לכל חפץ יש עת ומשפט כי רעת האדם רבה עליו׃"
    },
    {
      "verse": 7,
      "text": "כי איננו ידע מה שיהיה כי כאשר יהיה מי יגיד לו׃"
    },
    {
      "verse": 8,
      "text": "אין אדם שליט ברוח לכלוא את הרוח ואין שלטון ביום המות ואין משלחת במלחמה ולא ימלט רשע את בעליו׃"
    },
    {
      "verse": 9,
      "text": "את כל זה ראיתי ונתון את לבי לכל מעשה אשר נעשה תחת השמש עת אשר שלט האדם באדם לרע לו׃"
    },
    {
      "verse": 10,
      "text": "ובכן ראיתי רשעים קברים ובאו וממקום קדוש יהלכו וישתכחו בעיר אשר כן עשו גם זה הבל׃"
    },
    {
      "verse": 11,
      "text": "אשר אין נעשה פתגם מעשה הרעה מהרה על כן מלא לב בני האדם בהם לעשות רע׃"
    },
    {
      "verse": 12,
      "text": "אשר חטא עשה רע מאת ומאריך לו כי גם יודע אני אשר יהיה טוב ליראי האלהים אשר ייראו מלפניו׃"
    },
    {
      "verse": 13,
      "text": "וטוב לא יהיה לרשע ולא יאריך ימים כצל אשר איננו ירא מלפני אלהים׃"
    },
    {
      "verse": 14,
      "text": "יש הבל אשר נעשה על הארץ אשר יש צדיקים אשר מגיע אלהם כמעשה הרשעים ויש רשעים שמגיע אלהם כמעשה הצדיקים אמרתי שגם זה הבל׃"
    },
    {
      "verse": 15,
      "text": "ושבחתי אני את השמחה אשר אין טוב לאדם תחת השמש כי אם לאכול ולשתות ולשמוח והוא ילונו בעמלו ימי חייו אשר נתן לו האלהים תחת השמש׃"
    },
    {
      "verse": 16,
      "text": "כאשר נתתי את לבי לדעת חכמה ולראות את הענין אשר נעשה על הארץ כי גם ביום ובלילה שנה בעיניו איננו ראה׃"
    },
    {
      "verse": 17,
      "text": "וראיתי את כל מעשה האלהים כי לא יוכל האדם למצוא את המעשה אשר נעשה תחת השמש בשל אשר יעמל האדם לבקש ולא ימצא וגם אם יאמר החכם לדעת לא יוכל למצא׃"
    }
  ]
}
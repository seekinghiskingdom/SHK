{
  "book_id": "AMO",
  "chapter": 8,
  "verses": [
    {
      "verse": 1,
      "text": "כה הראני אדני יהוה והנה כלוב קיץ׃"
    },
    {
      "verse": 2,
      "text": "ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישראל לא אוסיף עוד עבור לו׃"
    },
    {
      "verse": 3,
      "text": "והילילו שירות היכל ביום ההוא נאם אדני יהוה רב הפגר בכל מקום השליך הס׃"
    },
    {
      "verse": 4,
      "text": "שמעו זאת השאפים אביון ולשבית ענוי ארץ׃"
    },
    {
      "verse": 5,
      "text": "לאמר מתי יעבר החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה׃"
    },
    {
      "verse": 6,
      "text": "לקנות בכסף דלים ואביון בעבור נעלים ומפל בר נשביר׃"
    },
    {
      "verse": 7,
      "text": "נשבע יהוה בגאון יעקב אם אשכח לנצח כל מעשיהם׃"
    },
    {
      "verse": 8,
      "text": "העל זאת לא תרגז הארץ ואבל כל יושב בה ועלתה כאר כלה ונגרשה ונשקה כיאור מצרים׃"
    },
    {
      "verse": 9,
      "text": "והיה ביום ההוא נאם אדני יהוה והבאתי השמש בצהרים והחשכתי לארץ ביום אור׃"
    },
    {
      "verse": 10,
      "text": "והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר׃"
    },
    {
      "verse": 11,
      "text": "הנה ימים באים נאם אדני יהוה והשלחתי רעב בארץ לא רעב ללחם ולא צמא למים כי אם לשמע את דברי יהוה׃"
    },
    {
      "verse": 12,
      "text": "ונעו מים עד ים ומצפון ועד מזרח ישוטטו לבקש את דבר יהוה ולא ימצאו׃"
    },
    {
      "verse": 13,
      "text": "ביום ההוא תתעלפנה הבתולת היפות והבחורים בצמא׃"
    },
    {
      "verse": 14,
      "text": "הנשבעים באשמת שמרון ואמרו חי אלהיך דן וחי דרך באר שבע ונפלו ולא יקומו עוד׃"
    }
  ]
}
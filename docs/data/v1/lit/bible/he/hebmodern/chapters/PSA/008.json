{
  "book_id": "PSA",
  "chapter": 8,
  "verses": [
    {
      "verse": 1,
      "text": "למנצח על הגתית מזמור לדוד יהוה אדנינו מה אדיר שמך בכל הארץ אשר תנה הודך על השמים׃"
    },
    {
      "verse": 2,
      "text": "מפי עוללים וינקים יסדת עז למען צורריך להשבית אויב ומתנקם׃"
    },
    {
      "verse": 3,
      "text": "כי אראה שמיך מעשי אצבעתיך ירח וכוכבים אשר כוננתה׃"
    },
    {
      "verse": 4,
      "text": "מה אנוש כי תזכרנו ובן אדם כי תפקדנו׃"
    },
    {
      "verse": 5,
      "text": "ותחסרהו מעט מאלהים וכבוד והדר תעטרהו׃"
    },
    {
      "verse": 6,
      "text": "תמשילהו במעשי ידיך כל שתה תחת רגליו׃"
    },
    {
      "verse": 7,
      "text": "צנה ואלפים כלם וגם בהמות שדי׃"
    },
    {
      "verse": 8,
      "text": "צפור שמים ודגי הים עבר ארחות ימים׃"
    },
    {
      "verse": 9,
      "text": "יהוה אדנינו מה אדיר שמך בכל הארץ׃"
    }
  ]
}
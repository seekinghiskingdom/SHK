{
  "book_id": "GEN",
  "chapter": 22,
  "verses": [
    {
      "verse": 1,
      "text": "ויהי אחר הדברים האלה והאלהים נסה את אברהם ויאמר אליו אברהם ויאמר הנני׃"
    },
    {
      "verse": 2,
      "text": "ויאמר קח נא את בנך את יחידך אשר אהבת את יצחק ולך לך אל ארץ המריה והעלהו שם לעלה על אחד ההרים אשר אמר אליך׃"
    },
    {
      "verse": 3,
      "text": "וישכם אברהם בבקר ויחבש את חמרו ויקח את שני נעריו אתו ואת יצחק בנו ויבקע עצי עלה ויקם וילך אל המקום אשר אמר לו האלהים׃"
    },
    {
      "verse": 4,
      "text": "ביום השלישי וישא אברהם את עיניו וירא את המקום מרחק׃"
    },
    {
      "verse": 5,
      "text": "ויאמר אברהם אל נעריו שבו לכם פה עם החמור ואני והנער נלכה עד כה ונשתחוה ונשובה אליכם׃"
    },
    {
      "verse": 6,
      "text": "ויקח אברהם את עצי העלה וישם על יצחק בנו ויקח בידו את האש ואת המאכלת וילכו שניהם יחדו׃"
    },
    {
      "verse": 7,
      "text": "ויאמר יצחק אל אברהם אביו ויאמר אבי ויאמר הנני בני ויאמר הנה האש והעצים ואיה השה לעלה׃"
    },
    {
      "verse": 8,
      "text": "ויאמר אברהם אלהים יראה לו השה לעלה בני וילכו שניהם יחדו׃"
    },
    {
      "verse": 9,
      "text": "ויבאו אל המקום אשר אמר לו האלהים ויבן שם אברהם את המזבח ויערך את העצים ויעקד את יצחק בנו וישם אתו על המזבח ממעל לעצים׃"
    },
    {
      "verse": 10,
      "text": "וישלח אברהם את ידו ויקח את המאכלת לשחט את בנו׃"
    },
    {
      "verse": 11,
      "text": "ויקרא אליו מלאך יהוה מן השמים ויאמר אברהם אברהם ויאמר הנני׃"
    },
    {
      "verse": 12,
      "text": "ויאמר אל תשלח ידך אל הנער ואל תעש לו מאומה כי עתה ידעתי כי ירא אלהים אתה ולא חשכת את בנך את יחידך ממני׃"
    },
    {
      "verse": 13,
      "text": "וישא אברהם את עיניו וירא והנה איל אחר נאחז בסבך בקרניו וילך אברהם ויקח את האיל ויעלהו לעלה תחת בנו׃"
    },
    {
      "verse": 14,
      "text": "ויקרא אברהם שם המקום ההוא יהוה יראה אשר יאמר היום בהר יהוה יראה׃"
    },
    {
      "verse": 15,
      "text": "ויקרא מלאך יהוה אל אברהם שנית מן השמים׃"
    },
    {
      "verse": 16,
      "text": "ויאמר בי נשבעתי נאם יהוה כי יען אשר עשית את הדבר הזה ולא חשכת את בנך את יחידך׃"
    },
    {
      "verse": 17,
      "text": "כי ברך אברכך והרבה ארבה את זרעך ככוכבי השמים וכחול אשר על שפת הים וירש זרעך את שער איביו׃"
    },
    {
      "verse": 18,
      "text": "והתברכו בזרעך כל גויי הארץ עקב אשר שמעת בקלי׃"
    },
    {
      "verse": 19,
      "text": "וישב אברהם אל נעריו ויקמו וילכו יחדו אל באר שבע וישב אברהם בבאר שבע׃"
    },
    {
      "verse": 20,
      "text": "ויהי אחרי הדברים האלה ויגד לאברהם לאמר הנה ילדה מלכה גם הוא בנים לנחור אחיך׃"
    },
    {
      "verse": 21,
      "text": "את עוץ בכרו ואת בוז אחיו ואת קמואל אבי ארם׃"
    },
    {
      "verse": 22,
      "text": "ואת כשד ואת חזו ואת פלדש ואת ידלף ואת בתואל׃"
    },
    {
      "verse": 23,
      "text": "ובתואל ילד את רבקה שמנה אלה ילדה מלכה לנחור אחי אברהם׃"
    },
    {
      "verse": 24,
      "text": "ופילגשו ושמה ראומה ותלד גם הוא את טבח ואת גחם ואת תחש ואת מעכה׃"
    }
  ]
}
{
  "book_id": "JER",
  "chapter": 16,
  "verses": [
    {
      "verse": 1,
      "text": "ויהי דבר יהוה אלי לאמר׃"
    },
    {
      "verse": 2,
      "text": "לא תקח לך אשה ולא יהיו לך בנים ובנות במקום הזה׃"
    },
    {
      "verse": 3,
      "text": "כי כה אמר יהוה על הבנים ועל הבנות הילודים במקום הזה ועל אמתם הילדות אותם ועל אבותם המולדים אותם בארץ הזאת׃"
    },
    {
      "verse": 4,
      "text": "ממותי תחלאים ימתו לא יספדו ולא יקברו לדמן על פני האדמה יהיו ובחרב וברעב יכלו והיתה נבלתם למאכל לעוף השמים ולבהמת הארץ׃"
    },
    {
      "verse": 5,
      "text": "כי כה אמר יהוה אל תבוא בית מרזח ואל תלך לספוד ואל תנד להם כי אספתי את שלומי מאת העם הזה נאם יהוה את החסד ואת הרחמים׃"
    },
    {
      "verse": 6,
      "text": "ומתו גדלים וקטנים בארץ הזאת לא יקברו ולא יספדו להם ולא יתגדד ולא יקרח להם׃"
    },
    {
      "verse": 7,
      "text": "ולא יפרסו להם על אבל לנחמו על מת ולא ישקו אותם כוס תנחומים על אביו ועל אמו׃"
    },
    {
      "verse": 8,
      "text": "ובית משתה לא תבוא לשבת אותם לאכל ולשתות׃"
    },
    {
      "verse": 9,
      "text": "כי כה אמר יהוה צבאות אלהי ישראל הנני משבית מן המקום הזה לעיניכם ובימיכם קול ששון וקול שמחה קול חתן וקול כלה׃"
    },
    {
      "verse": 10,
      "text": "והיה כי תגיד לעם הזה את כל הדברים האלה ואמרו אליך על מה דבר יהוה עלינו את כל הרעה הגדולה הזאת ומה עוננו ומה חטאתנו אשר חטאנו ליהוה אלהינו׃"
    },
    {
      "verse": 11,
      "text": "ואמרת אליהם על אשר עזבו אבותיכם אותי נאם יהוה וילכו אחרי אלהים אחרים ויעבדום וישתחוו להם ואתי עזבו ואת תורתי לא שמרו׃"
    },
    {
      "verse": 12,
      "text": "ואתם הרעתם לעשות מאבותיכם והנכם הלכים איש אחרי שררות לבו הרע לבלתי שמע אלי׃"
    },
    {
      "verse": 13,
      "text": "והטלתי אתכם מעל הארץ הזאת על הארץ אשר לא ידעתם אתם ואבותיכם ועבדתם שם את אלהים אחרים יומם ולילה אשר לא אתן לכם חנינה׃"
    },
    {
      "verse": 14,
      "text": "לכן הנה ימים באים נאם יהוה ולא יאמר עוד חי יהוה אשר העלה את בני ישראל מארץ מצרים׃"
    },
    {
      "verse": 15,
      "text": "כי אם חי יהוה אשר העלה את בני ישראל מארץ צפון ומכל הארצות אשר הדיחם שמה והשבתים על אדמתם אשר נתתי לאבותם׃"
    },
    {
      "verse": 16,
      "text": "הנני שלח לדוגים רבים נאם יהוה ודיגום ואחרי כן אשלח לרבים צידים וצדום מעל כל הר ומעל כל גבעה ומנקיקי הסלעים׃"
    },
    {
      "verse": 17,
      "text": "כי עיני על כל דרכיהם לא נסתרו מלפני ולא נצפן עונם מנגד עיני׃"
    },
    {
      "verse": 18,
      "text": "ושלמתי ראשונה משנה עונם וחטאתם על חללם את ארצי בנבלת שקוציהם ותועבותיהם מלאו את נחלתי׃"
    },
    {
      "verse": 19,
      "text": "יהוה עזי ומעזי ומנוסי ביום צרה אליך גוים יבאו מאפסי ארץ ויאמרו אך שקר נחלו אבותינו הבל ואין בם מועיל׃"
    },
    {
      "verse": 20,
      "text": "היעשה לו אדם אלהים והמה לא אלהים׃"
    },
    {
      "verse": 21,
      "text": "לכן הנני מודיעם בפעם הזאת אודיעם את ידי ואת גבורתי וידעו כי שמי יהוה׃"
    }
  ]
}
{
  "book_id": "DAN",
  "chapter": 1,
  "verses": [
    {
      "verse": 1,
      "text": "בשנת שלוש למלכות יהויקים מלך יהודה בא נבוכדנאצר מלך בבל ירושלם ויצר עליה׃"
    },
    {
      "verse": 2,
      "text": "ויתן אדני בידו את יהויקים מלך יהודה ומקצת כלי בית האלהים ויביאם ארץ שנער בית אלהיו ואת הכלים הביא בית אוצר אלהיו׃"
    },
    {
      "verse": 3,
      "text": "ויאמר המלך לאשפנז רב סריסיו להביא מבני ישראל ומזרע המלוכה ומן הפרתמים׃"
    },
    {
      "verse": 4,
      "text": "ילדים אשר אין בהם כל מאום וטובי מראה ומשכילים בכל חכמה וידעי דעת ומביני מדע ואשר כח בהם לעמד בהיכל המלך וללמדם ספר ולשון כשדים׃"
    },
    {
      "verse": 5,
      "text": "וימן להם המלך דבר יום ביומו מפת בג המלך ומיין משתיו ולגדלם שנים שלוש ומקצתם יעמדו לפני המלך׃"
    },
    {
      "verse": 6,
      "text": "ויהי בהם מבני יהודה דניאל חנניה מישאל ועזריה׃"
    },
    {
      "verse": 7,
      "text": "וישם להם שר הסריסים שמות וישם לדניאל בלטשאצר ולחנניה שדרך ולמישאל מישך ולעזריה עבד נגו׃"
    },
    {
      "verse": 8,
      "text": "וישם דניאל על לבו אשר לא יתגאל בפתבג המלך וביין משתיו ויבקש משר הסריסים אשר לא יתגאל׃"
    },
    {
      "verse": 9,
      "text": "ויתן האלהים את דניאל לחסד ולרחמים לפני שר הסריסים׃"
    },
    {
      "verse": 10,
      "text": "ויאמר שר הסריסים לדניאל ירא אני את אדני המלך אשר מנה את מאכלכם ואת משתיכם אשר למה יראה את פניכם זעפים מן הילדים אשר כגילכם וחיבתם את ראשי למלך׃"
    },
    {
      "verse": 11,
      "text": "ויאמר דניאל אל המלצר אשר מנה שר הסריסים על דניאל חנניה מישאל ועזריה׃"
    },
    {
      "verse": 12,
      "text": "נס נא את עבדיך ימים עשרה ויתנו לנו מן הזרעים ונאכלה ומים ונשתה׃"
    },
    {
      "verse": 13,
      "text": "ויראו לפניך מראינו ומראה הילדים האכלים את פתבג המלך וכאשר תראה עשה עם עבדיך׃"
    },
    {
      "verse": 14,
      "text": "וישמע להם לדבר הזה וינסם ימים עשרה׃"
    },
    {
      "verse": 15,
      "text": "ומקצת ימים עשרה נראה מראיהם טוב ובריאי בשר מן כל הילדים האכלים את פתבג המלך׃"
    },
    {
      "verse": 16,
      "text": "ויהי המלצר נשא את פתבגם ויין משתיהם ונתן להם זרענים׃"
    },
    {
      "verse": 17,
      "text": "והילדים האלה ארבעתם נתן להם האלהים מדע והשכל בכל ספר וחכמה ודניאל הבין בכל חזון וחלמות׃"
    },
    {
      "verse": 18,
      "text": "ולמקצת הימים אשר אמר המלך להביאם ויביאם שר הסריסים לפני נבכדנצר׃"
    },
    {
      "verse": 19,
      "text": "וידבר אתם המלך ולא נמצא מכלם כדניאל חנניה מישאל ועזריה ויעמדו לפני המלך׃"
    },
    {
      "verse": 20,
      "text": "וכל דבר חכמת בינה אשר בקש מהם המלך וימצאם עשר ידות על כל החרטמים האשפים אשר בכל מלכותו׃"
    },
    {
      "verse": 21,
      "text": "ויהי דניאל עד שנת אחת לכורש המלך׃"
    }
  ]
}
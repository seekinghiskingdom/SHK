{
  "book_id": "EXO",
  "chapter": 39,
  "verses": [
    {
      "verse": 1,
      "text": "ומן התכלת והארגמן ותולעת השני עשו בגדי שרד לשרת בקדש ויעשו את בגדי הקדש אשר לאהרן כאשר צוה יהוה את משה׃"
    },
    {
      "verse": 2,
      "text": "ויעש את האפד זהב תכלת וארגמן ותולעת שני ושש משזר׃"
    },
    {
      "verse": 3,
      "text": "וירקעו את פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש מעשה חשב׃"
    },
    {
      "verse": 4,
      "text": "כתפת עשו לו חברת על שני קצוותו חבר׃"
    },
    {
      "verse": 5,
      "text": "וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר כאשר צוה יהוה את משה׃"
    },
    {
      "verse": 6,
      "text": "ויעשו את אבני השהם מסבת משבצת זהב מפתחת פתוחי חותם על שמות בני ישראל׃"
    },
    {
      "verse": 7,
      "text": "וישם אתם על כתפת האפד אבני זכרון לבני ישראל כאשר צוה יהוה את משה׃"
    },
    {
      "verse": 8,
      "text": "ויעש את החשן מעשה חשב כמעשה אפד זהב תכלת וארגמן ותולעת שני ושש משזר׃"
    },
    {
      "verse": 9,
      "text": "רבוע היה כפול עשו את החשן זרת ארכו וזרת רחבו כפול׃"
    },
    {
      "verse": 10,
      "text": "וימלאו בו ארבעה טורי אבן טור אדם פטדה וברקת הטור האחד׃"
    },
    {
      "verse": 11,
      "text": "והטור השני נפך ספיר ויהלם׃"
    },
    {
      "verse": 12,
      "text": "והטור השלישי לשם שבו ואחלמה׃"
    },
    {
      "verse": 13,
      "text": "והטור הרביעי תרשיש שהם וישפה מוסבת משבצות זהב במלאתם׃"
    },
    {
      "verse": 14,
      "text": "והאבנים על שמת בני ישראל הנה שתים עשרה על שמתם פתוחי חתם איש על שמו לשנים עשר שבט׃"
    },
    {
      "verse": 15,
      "text": "ויעשו על החשן שרשרת גבלת מעשה עבת זהב טהור׃"
    },
    {
      "verse": 16,
      "text": "ויעשו שתי משבצת זהב ושתי טבעת זהב ויתנו את שתי הטבעת על שני קצות החשן׃"
    },
    {
      "verse": 17,
      "text": "ויתנו שתי העבתת הזהב על שתי הטבעת על קצות החשן׃"
    },
    {
      "verse": 18,
      "text": "ואת שתי קצות שתי העבתת נתנו על שתי המשבצת ויתנם על כתפת האפד אל מול פניו׃"
    },
    {
      "verse": 19,
      "text": "ויעשו שתי טבעת זהב וישימו על שני קצות החשן על שפתו אשר אל עבר האפד ביתה׃"
    },
    {
      "verse": 20,
      "text": "ויעשו שתי טבעת זהב ויתנם על שתי כתפת האפד מלמטה ממול פניו לעמת מחברתו ממעל לחשב האפד׃"
    },
    {
      "verse": 21,
      "text": "וירכסו את החשן מטבעתיו אל טבעת האפד בפתיל תכלת להית על חשב האפד ולא יזח החשן מעל האפד כאשר צוה יהוה את משה׃"
    },
    {
      "verse": 22,
      "text": "ויעש את מעיל האפד מעשה ארג כליל תכלת׃"
    },
    {
      "verse": 23,
      "text": "ופי המעיל בתוכו כפי תחרא שפה לפיו סביב לא יקרע׃"
    },
    {
      "verse": 24,
      "text": "ויעשו על שולי המעיל רמוני תכלת וארגמן ותולעת שני משזר׃"
    },
    {
      "verse": 25,
      "text": "ויעשו פעמני זהב טהור ויתנו את הפעמנים בתוך הרמנים על שולי המעיל סביב בתוך הרמנים׃"
    },
    {
      "verse": 26,
      "text": "פעמן ורמן פעמן ורמן על שולי המעיל סביב לשרת כאשר צוה יהוה את משה׃"
    },
    {
      "verse": 27,
      "text": "ויעשו את הכתנת שש מעשה ארג לאהרן ולבניו׃"
    },
    {
      "verse": 28,
      "text": "ואת המצנפת שש ואת פארי המגבעת שש ואת מכנסי הבד שש משזר׃"
    },
    {
      "verse": 29,
      "text": "ואת האבנט שש משזר ותכלת וארגמן ותולעת שני מעשה רקם כאשר צוה יהוה את משה׃"
    },
    {
      "verse": 30,
      "text": "ויעשו את ציץ נזר הקדש זהב טהור ויכתבו עליו מכתב פתוחי חותם קדש ליהוה׃"
    },
    {
      "verse": 31,
      "text": "ויתנו עליו פתיל תכלת לתת על המצנפת מלמעלה כאשר צוה יהוה את משה׃"
    },
    {
      "verse": 32,
      "text": "ותכל כל עבדת משכן אהל מועד ויעשו בני ישראל ככל אשר צוה יהוה את משה כן עשו׃"
    },
    {
      "verse": 33,
      "text": "ויביאו את המשכן אל משה את האהל ואת כל כליו קרסיו קרשיו בריחו ועמדיו ואדניו׃"
    },
    {
      "verse": 34,
      "text": "ואת מכסה עורת האילם המאדמים ואת מכסה ערת התחשים ואת פרכת המסך׃"
    },
    {
      "verse": 35,
      "text": "את ארן העדת ואת בדיו ואת הכפרת׃"
    },
    {
      "verse": 36,
      "text": "את השלחן את כל כליו ואת לחם הפנים׃"
    },
    {
      "verse": 37,
      "text": "את המנרה הטהרה את נרתיה נרת המערכה ואת כל כליה ואת שמן המאור׃"
    },
    {
      "verse": 38,
      "text": "ואת מזבח הזהב ואת שמן המשחה ואת קטרת הסמים ואת מסך פתח האהל׃"
    },
    {
      "verse": 39,
      "text": "את מזבח הנחשת ואת מכבר הנחשת אשר לו את בדיו ואת כל כליו את הכיר ואת כנו׃"
    },
    {
      "verse": 40,
      "text": "את קלעי החצר את עמדיה ואת אדניה ואת המסך לשער החצר את מיתריו ויתדתיה ואת כל כלי עבדת המשכן לאהל מועד׃"
    },
    {
      "verse": 41,
      "text": "את בגדי השרד לשרת בקדש את בגדי הקדש לאהרן הכהן ואת בגדי בניו לכהן׃"
    },
    {
      "verse": 42,
      "text": "ככל אשר צוה יהוה את משה כן עשו בני ישראל את כל העבדה׃"
    },
    {
      "verse": 43,
      "text": "וירא משה את כל המלאכה והנה עשו אתה כאשר צוה יהוה כן עשו ויברך אתם משה׃"
    }
  ]
}
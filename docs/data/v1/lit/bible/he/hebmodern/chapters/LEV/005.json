{
  "book_id": "LEV",
  "chapter": 5,
  "verses": [
    {
      "verse": 1,
      "text": "ונפש כי תחטא ושמעה קול אלה והוא עד או ראה או ידע אם לוא יגיד ונשא עונו׃"
    },
    {
      "verse": 2,
      "text": "או נפש אשר תגע בכל דבר טמא או בנבלת חיה טמאה או בנבלת בהמה טמאה או בנבלת שרץ טמא ונעלם ממנו והוא טמא ואשם׃"
    },
    {
      "verse": 3,
      "text": "או כי יגע בטמאת אדם לכל טמאתו אשר יטמא בה ונעלם ממנו והוא ידע ואשם׃"
    },
    {
      "verse": 4,
      "text": "או נפש כי תשבע לבטא בשפתים להרע או להיטיב לכל אשר יבטא האדם בשבעה ונעלם ממנו והוא ידע ואשם לאחת מאלה׃"
    },
    {
      "verse": 5,
      "text": "והיה כי יאשם לאחת מאלה והתודה אשר חטא עליה׃"
    },
    {
      "verse": 6,
      "text": "והביא את אשמו ליהוה על חטאתו אשר חטא נקבה מן הצאן כשבה או שעירת עזים לחטאת וכפר עליו הכהן מחטאתו׃"
    },
    {
      "verse": 7,
      "text": "ואם לא תגיע ידו די שה והביא את אשמו אשר חטא שתי תרים או שני בני יונה ליהוה אחד לחטאת ואחד לעלה׃"
    },
    {
      "verse": 8,
      "text": "והביא אתם אל הכהן והקריב את אשר לחטאת ראשונה ומלק את ראשו ממול ערפו ולא יבדיל׃"
    },
    {
      "verse": 9,
      "text": "והזה מדם החטאת על קיר המזבח והנשאר בדם ימצה אל יסוד המזבח חטאת הוא׃"
    },
    {
      "verse": 10,
      "text": "ואת השני יעשה עלה כמשפט וכפר עליו הכהן מחטאתו אשר חטא ונסלח לו׃"
    },
    {
      "verse": 11,
      "text": "ואם לא תשיג ידו לשתי תרים או לשני בני יונה והביא את קרבנו אשר חטא עשירת האפה סלת לחטאת לא ישים עליה שמן ולא יתן עליה לבנה כי חטאת היא׃"
    },
    {
      "verse": 12,
      "text": "והביאה אל הכהן וקמץ הכהן ממנה מלוא קמצו את אזכרתה והקטיר המזבחה על אשי יהוה חטאת הוא׃"
    },
    {
      "verse": 13,
      "text": "וכפר עליו הכהן על חטאתו אשר חטא מאחת מאלה ונסלח לו והיתה לכהן כמנחה׃"
    },
    {
      "verse": 14,
      "text": "וידבר יהוה אל משה לאמר׃"
    },
    {
      "verse": 15,
      "text": "נפש כי תמעל מעל וחטאה בשגגה מקדשי יהוה והביא את אשמו ליהוה איל תמים מן הצאן בערכך כסף שקלים בשקל הקדש לאשם׃"
    },
    {
      "verse": 16,
      "text": "ואת אשר חטא מן הקדש ישלם ואת חמישתו יוסף עליו ונתן אתו לכהן והכהן יכפר עליו באיל האשם ונסלח לו׃"
    },
    {
      "verse": 17,
      "text": "ואם נפש כי תחטא ועשתה אחת מכל מצות יהוה אשר לא תעשינה ולא ידע ואשם ונשא עונו׃"
    },
    {
      "verse": 18,
      "text": "והביא איל תמים מן הצאן בערכך לאשם אל הכהן וכפר עליו הכהן על שגגתו אשר שגג והוא לא ידע ונסלח לו׃"
    },
    {
      "verse": 19,
      "text": "אשם הוא אשם אשם ליהוה׃"
    }
  ]
}
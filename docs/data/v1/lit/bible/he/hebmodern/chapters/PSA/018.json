{
  "book_id": "PSA",
  "chapter": 18,
  "verses": [
    {
      "verse": 1,
      "text": "למנצח לעבד יהוה לדוד אשר דבר ליהוה את דברי השירה הזאת ביום הציל יהוה אותו מכף כל איביו ומיד שאול ויאמר ארחמך יהוה חזקי׃"
    },
    {
      "verse": 2,
      "text": "יהוה סלעי ומצודתי ומפלטי אלי צורי אחסה בו מגני וקרן ישעי משגבי׃"
    },
    {
      "verse": 3,
      "text": "מהלל אקרא יהוה ומן איבי אושע׃"
    },
    {
      "verse": 4,
      "text": "אפפוני חבלי מות ונחלי בליעל יבעתוני׃"
    },
    {
      "verse": 5,
      "text": "חבלי שאול סבבוני קדמוני מוקשי מות׃"
    },
    {
      "verse": 6,
      "text": "בצר לי אקרא יהוה ואל אלהי אשוע ישמע מהיכלו קולי ושועתי לפניו תבוא באזניו׃"
    },
    {
      "verse": 7,
      "text": "ותגעש ותרעש הארץ ומוסדי הרים ירגזו ויתגעשו כי חרה לו׃"
    },
    {
      "verse": 8,
      "text": "עלה עשן באפו ואש מפיו תאכל גחלים בערו ממנו׃"
    },
    {
      "verse": 9,
      "text": "ויט שמים וירד וערפל תחת רגליו׃"
    },
    {
      "verse": 10,
      "text": "וירכב על כרוב ויעף וידא על כנפי רוח׃"
    },
    {
      "verse": 11,
      "text": "ישת חשך סתרו סביבותיו סכתו חשכת מים עבי שחקים׃"
    },
    {
      "verse": 12,
      "text": "מנגה נגדו עביו עברו ברד וגחלי אש׃"
    },
    {
      "verse": 13,
      "text": "וירעם בשמים יהוה ועליון יתן קלו ברד וגחלי אש׃"
    },
    {
      "verse": 14,
      "text": "וישלח חציו ויפיצם וברקים רב ויהמם׃"
    },
    {
      "verse": 15,
      "text": "ויראו אפיקי מים ויגלו מוסדות תבל מגערתך יהוה מנשמת רוח אפך׃"
    },
    {
      "verse": 16,
      "text": "ישלח ממרום יקחני ימשני ממים רבים׃"
    },
    {
      "verse": 17,
      "text": "יצילני מאיבי עז ומשנאי כי אמצו ממני׃"
    },
    {
      "verse": 18,
      "text": "יקדמוני ביום אידי ויהי יהוה למשען לי׃"
    },
    {
      "verse": 19,
      "text": "ויוציאני למרחב יחלצני כי חפץ בי׃"
    },
    {
      "verse": 20,
      "text": "יגמלני יהוה כצדקי כבר ידי ישיב לי׃"
    },
    {
      "verse": 21,
      "text": "כי שמרתי דרכי יהוה ולא רשעתי מאלהי׃"
    },
    {
      "verse": 22,
      "text": "כי כל משפטיו לנגדי וחקתיו לא אסיר מני׃"
    },
    {
      "verse": 23,
      "text": "ואהי תמים עמו ואשתמר מעוני׃"
    },
    {
      "verse": 24,
      "text": "וישב יהוה לי כצדקי כבר ידי לנגד עיניו׃"
    },
    {
      "verse": 25,
      "text": "עם חסיד תתחסד עם גבר תמים תתמם׃"
    },
    {
      "verse": 26,
      "text": "עם נבר תתברר ועם עקש תתפתל׃"
    },
    {
      "verse": 27,
      "text": "כי אתה עם עני תושיע ועינים רמות תשפיל׃"
    },
    {
      "verse": 28,
      "text": "כי אתה תאיר נרי יהוה אלהי יגיה חשכי׃"
    },
    {
      "verse": 29,
      "text": "כי בך ארץ גדוד ובאלהי אדלג שור׃"
    },
    {
      "verse": 30,
      "text": "האל תמים דרכו אמרת יהוה צרופה מגן הוא לכל החסים בו׃"
    },
    {
      "verse": 31,
      "text": "כי מי אלוה מבלעדי יהוה ומי צור זולתי אלהינו׃"
    },
    {
      "verse": 32,
      "text": "האל המאזרני חיל ויתן תמים דרכי׃"
    },
    {
      "verse": 33,
      "text": "משוה רגלי כאילות ועל במתי יעמידני׃"
    },
    {
      "verse": 34,
      "text": "מלמד ידי למלחמה ונחתה קשת נחושה זרועתי׃"
    },
    {
      "verse": 35,
      "text": "ותתן לי מגן ישעך וימינך תסעדני וענותך תרבני׃"
    },
    {
      "verse": 36,
      "text": "תרחיב צעדי תחתי ולא מעדו קרסלי׃"
    },
    {
      "verse": 37,
      "text": "ארדוף אויבי ואשיגם ולא אשוב עד כלותם׃"
    },
    {
      "verse": 38,
      "text": "אמחצם ולא יכלו קום יפלו תחת רגלי׃"
    },
    {
      "verse": 39,
      "text": "ותאזרני חיל למלחמה תכריע קמי תחתי׃"
    },
    {
      "verse": 40,
      "text": "ואיבי נתתה לי ערף ומשנאי אצמיתם׃"
    },
    {
      "verse": 41,
      "text": "ישועו ואין מושיע על יהוה ולא ענם׃"
    },
    {
      "verse": 42,
      "text": "ואשחקם כעפר על פני רוח כטיט חוצות אריקם׃"
    },
    {
      "verse": 43,
      "text": "תפלטני מריבי עם תשימני לראש גוים עם לא ידעתי יעבדוני׃"
    },
    {
      "verse": 44,
      "text": "לשמע אזן ישמעו לי בני נכר יכחשו לי׃"
    },
    {
      "verse": 45,
      "text": "בני נכר יבלו ויחרגו ממסגרותיהם׃"
    },
    {
      "verse": 46,
      "text": "חי יהוה וברוך צורי וירום אלוהי ישעי׃"
    },
    {
      "verse": 47,
      "text": "האל הנותן נקמות לי וידבר עמים תחתי׃"
    },
    {
      "verse": 48,
      "text": "מפלטי מאיבי אף מן קמי תרוממני מאיש חמס תצילני׃"
    },
    {
      "verse": 49,
      "text": "על כן אודך בגוים יהוה ולשמך אזמרה׃"
    },
    {
      "verse": 50,
      "text": "מגדל ישועות מלכו ועשה חסד למשיחו לדוד ולזרעו עד עולם׃"
    }
  ]
}
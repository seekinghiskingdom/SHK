{
  "book_id": "1KI",
  "chapter": 16,
  "verses": [
    {
      "verse": 1,
      "text": "ויהי דבר יהוה אל יהוא בן חנני על בעשא לאמר׃"
    },
    {
      "verse": 2,
      "text": "יען אשר הרימתיך מן העפר ואתנך נגיד על עמי ישראל ותלך בדרך ירבעם ותחטא את עמי ישראל להכעיסני בחטאתם׃"
    },
    {
      "verse": 3,
      "text": "הנני מבעיר אחרי בעשא ואחרי ביתו ונתתי את ביתך כבית ירבעם בן נבט׃"
    },
    {
      "verse": 4,
      "text": "המת לבעשא בעיר יאכלו הכלבים והמת לו בשדה יאכלו עוף השמים׃"
    },
    {
      "verse": 5,
      "text": "ויתר דברי בעשא ואשר עשה וגבורתו הלא הם כתובים על ספר דברי הימים למלכי ישראל׃"
    },
    {
      "verse": 6,
      "text": "וישכב בעשא עם אבתיו ויקבר בתרצה וימלך אלה בנו תחתיו׃"
    },
    {
      "verse": 7,
      "text": "וגם ביד יהוא בן חנני הנביא דבר יהוה היה אל בעשא ואל ביתו ועל כל הרעה אשר עשה בעיני יהוה להכעיסו במעשה ידיו להיות כבית ירבעם ועל אשר הכה אתו׃"
    },
    {
      "verse": 8,
      "text": "בשנת עשרים ושש שנה לאסא מלך יהודה מלך אלה בן בעשא על ישראל בתרצה שנתים׃"
    },
    {
      "verse": 9,
      "text": "ויקשר עליו עבדו זמרי שר מחצית הרכב והוא בתרצה שתה שכור בית ארצא אשר על הבית בתרצה׃"
    },
    {
      "verse": 10,
      "text": "ויבא זמרי ויכהו וימיתהו בשנת עשרים ושבע לאסא מלך יהודה וימלך תחתיו׃"
    },
    {
      "verse": 11,
      "text": "ויהי במלכו כשבתו על כסאו הכה את כל בית בעשא לא השאיר לו משתין בקיר וגאליו ורעהו׃"
    },
    {
      "verse": 12,
      "text": "וישמד זמרי את כל בית בעשא כדבר יהוה אשר דבר אל בעשא ביד יהוא הנביא׃"
    },
    {
      "verse": 13,
      "text": "אל כל חטאות בעשא וחטאות אלה בנו אשר חטאו ואשר החטיאו את ישראל להכעיס את יהוה אלהי ישראל בהבליהם׃"
    },
    {
      "verse": 14,
      "text": "ויתר דברי אלה וכל אשר עשה הלוא הם כתובים על ספר דברי הימים למלכי ישראל׃"
    },
    {
      "verse": 15,
      "text": "בשנת עשרים ושבע שנה לאסא מלך יהודה מלך זמרי שבעת ימים בתרצה והעם חנים על גבתון אשר לפלשתים׃"
    },
    {
      "verse": 16,
      "text": "וישמע העם החנים לאמר קשר זמרי וגם הכה את המלך וימלכו כל ישראל את עמרי שר צבא על ישראל ביום ההוא במחנה׃"
    },
    {
      "verse": 17,
      "text": "ויעלה עמרי וכל ישראל עמו מגבתון ויצרו על תרצה׃"
    },
    {
      "verse": 18,
      "text": "ויהי כראות זמרי כי נלכדה העיר ויבא אל ארמון בית המלך וישרף עליו את בית מלך באש וימת׃"
    },
    {
      "verse": 19,
      "text": "על חטאתיו אשר חטא לעשות הרע בעיני יהוה ללכת בדרך ירבעם ובחטאתו אשר עשה להחטיא את ישראל׃"
    },
    {
      "verse": 20,
      "text": "ויתר דברי זמרי וקשרו אשר קשר הלא הם כתובים על ספר דברי הימים למלכי ישראל׃"
    },
    {
      "verse": 21,
      "text": "אז יחלק העם ישראל לחצי חצי העם היה אחרי תבני בן גינת להמליכו והחצי אחרי עמרי׃"
    },
    {
      "verse": 22,
      "text": "ויחזק העם אשר אחרי עמרי את העם אשר אחרי תבני בן גינת וימת תבני וימלך עמרי׃"
    },
    {
      "verse": 23,
      "text": "בשנת שלשים ואחת שנה לאסא מלך יהודה מלך עמרי על ישראל שתים עשרה שנה בתרצה מלך שש שנים׃"
    },
    {
      "verse": 24,
      "text": "ויקן את ההר שמרון מאת שמר בככרים כסף ויבן את ההר ויקרא את שם העיר אשר בנה על שם שמר אדני ההר שמרון׃"
    },
    {
      "verse": 25,
      "text": "ויעשה עמרי הרע בעיני יהוה וירע מכל אשר לפניו׃"
    },
    {
      "verse": 26,
      "text": "וילך בכל דרך ירבעם בן נבט ובחטאתיו אשר החטיא את ישראל להכעיס את יהוה אלהי ישראל בהבליהם׃"
    },
    {
      "verse": 27,
      "text": "ויתר דברי עמרי אשר עשה וגבורתו אשר עשה הלא הם כתובים על ספר דברי הימים למלכי ישראל׃"
    },
    {
      "verse": 28,
      "text": "וישכב עמרי עם אבתיו ויקבר בשמרון וימלך אחאב בנו תחתיו׃"
    },
    {
      "verse": 29,
      "text": "ואחאב בן עמרי מלך על ישראל בשנת שלשים ושמנה שנה לאסא מלך יהודה וימלך אחאב בן עמרי על ישראל בשמרון עשרים ושתים שנה׃"
    },
    {
      "verse": 30,
      "text": "ויעש אחאב בן עמרי הרע בעיני יהוה מכל אשר לפניו׃"
    },
    {
      "verse": 31,
      "text": "ויהי הנקל לכתו בחטאות ירבעם בן נבט ויקח אשה את איזבל בת אתבעל מלך צידנים וילך ויעבד את הבעל וישתחו לו׃"
    },
    {
      "verse": 32,
      "text": "ויקם מזבח לבעל בית הבעל אשר בנה בשמרון׃"
    },
    {
      "verse": 33,
      "text": "ויעש אחאב את האשרה ויוסף אחאב לעשות להכעיס את יהוה אלהי ישראל מכל מלכי ישראל אשר היו לפניו׃"
    },
    {
      "verse": 34,
      "text": "בימיו בנה חיאל בית האלי את יריחה באבירם בכרו יסדה ובשגיב צעירו הציב דלתיה כדבר יהוה אשר דבר ביד יהושע בן נון׃"
    }
  ]
}
{
  "book_id": "MAL",
  "chapter": 3,
  "verses": [
    {
      "verse": 1,
      "text": "הנני שלח מלאכי ופנה דרך לפני ופתאם יבוא אל היכלו האדון אשר אתם מבקשים ומלאך הברית אשר אתם חפצים הנה בא אמר יהוה צבאות׃"
    },
    {
      "verse": 2,
      "text": "ומי מכלכל את יום בואו ומי העמד בהראותו כי הוא כאש מצרף וכברית מכבסים׃"
    },
    {
      "verse": 3,
      "text": "וישב מצרף ומטהר כסף וטהר את בני לוי וזקק אתם כזהב וככסף והיו ליהוה מגישי מנחה בצדקה׃"
    },
    {
      "verse": 4,
      "text": "וערבה ליהוה מנחת יהודה וירושלם כימי עולם וכשנים קדמניות׃"
    },
    {
      "verse": 5,
      "text": "וקרבתי אליכם למשפט והייתי עד ממהר במכשפים ובמנאפים ובנשבעים לשקר ובעשקי שכר שכיר אלמנה ויתום ומטי גר ולא יראוני אמר יהוה צבאות׃"
    },
    {
      "verse": 6,
      "text": "כי אני יהוה לא שניתי ואתם בני יעקב לא כליתם׃"
    },
    {
      "verse": 7,
      "text": "למימי אבתיכם סרתם מחקי ולא שמרתם שובו אלי ואשובה אליכם אמר יהוה צבאות ואמרתם במה נשוב׃"
    },
    {
      "verse": 8,
      "text": "היקבע אדם אלהים כי אתם קבעים אתי ואמרתם במה קבענוך המעשר והתרומה׃"
    },
    {
      "verse": 9,
      "text": "במארה אתם נארים ואתי אתם קבעים הגוי כלו׃"
    },
    {
      "verse": 10,
      "text": "הביאו את כל המעשר אל בית האוצר ויהי טרף בביתי ובחנוני נא בזאת אמר יהוה צבאות אם לא אפתח לכם את ארבות השמים והריקתי לכם ברכה עד בלי די׃"
    },
    {
      "verse": 11,
      "text": "וגערתי לכם באכל ולא ישחת לכם את פרי האדמה ולא תשכל לכם הגפן בשדה אמר יהוה צבאות׃"
    },
    {
      "verse": 12,
      "text": "ואשרו אתכם כל הגוים כי תהיו אתם ארץ חפץ אמר יהוה צבאות׃"
    },
    {
      "verse": 13,
      "text": "חזקו עלי דבריכם אמר יהוה ואמרתם מה נדברנו עליך׃"
    },
    {
      "verse": 14,
      "text": "אמרתם שוא עבד אלהים ומה בצע כי שמרנו משמרתו וכי הלכנו קדרנית מפני יהוה צבאות׃"
    },
    {
      "verse": 15,
      "text": "ועתה אנחנו מאשרים זדים גם נבנו עשי רשעה גם בחנו אלהים וימלטו׃"
    },
    {
      "verse": 16,
      "text": "אז נדברו יראי יהוה איש את רעהו ויקשב יהוה וישמע ויכתב ספר זכרון לפניו ליראי יהוה ולחשבי שמו׃"
    },
    {
      "verse": 17,
      "text": "והיו לי אמר יהוה צבאות ליום אשר אני עשה סגלה וחמלתי עליהם כאשר יחמל איש על בנו העבד אתו׃"
    },
    {
      "verse": 18,
      "text": "ושבתם וראיתם בין צדיק לרשע בין עבד אלהים לאשר לא עבדו׃"
    }
  ]
}
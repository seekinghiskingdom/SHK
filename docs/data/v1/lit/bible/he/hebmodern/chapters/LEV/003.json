{
  "book_id": "LEV",
  "chapter": 3,
  "verses": [
    {
      "verse": 1,
      "text": "ואם זבח שלמים קרבנו אם מן הבקר הוא מקריב אם זכר אם נקבה תמים יקריבנו לפני יהוה׃"
    },
    {
      "verse": 2,
      "text": "וסמך ידו על ראש קרבנו ושחטו פתח אהל מועד וזרקו בני אהרן הכהנים את הדם על המזבח סביב׃"
    },
    {
      "verse": 3,
      "text": "והקריב מזבח השלמים אשה ליהוה את החלב המכסה את הקרב ואת כל החלב אשר על הקרב׃"
    },
    {
      "verse": 4,
      "text": "ואת שתי הכלית ואת החלב אשר עלהן אשר על הכסלים ואת היתרת על הכבד על הכליות יסירנה׃"
    },
    {
      "verse": 5,
      "text": "והקטירו אתו בני אהרן המזבחה על העלה אשר על העצים אשר על האש אשה ריח ניחח ליהוה׃"
    },
    {
      "verse": 6,
      "text": "ואם מן הצאן קרבנו לזבח שלמים ליהוה זכר או נקבה תמים יקריבנו׃"
    },
    {
      "verse": 7,
      "text": "אם כשב הוא מקריב את קרבנו והקריב אתו לפני יהוה׃"
    },
    {
      "verse": 8,
      "text": "וסמך את ידו על ראש קרבנו ושחט אתו לפני אהל מועד וזרקו בני אהרן את דמו על המזבח סביב׃"
    },
    {
      "verse": 9,
      "text": "והקריב מזבח השלמים אשה ליהוה חלבו האליה תמימה לעמת העצה יסירנה ואת החלב המכסה את הקרב ואת כל החלב אשר על הקרב׃"
    },
    {
      "verse": 10,
      "text": "ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה׃"
    },
    {
      "verse": 11,
      "text": "והקטירו הכהן המזבחה לחם אשה ליהוה׃"
    },
    {
      "verse": 12,
      "text": "ואם עז קרבנו והקריבו לפני יהוה׃"
    },
    {
      "verse": 13,
      "text": "וסמך את ידו על ראשו ושחט אתו לפני אהל מועד וזרקו בני אהרן את דמו על המזבח סביב׃"
    },
    {
      "verse": 14,
      "text": "והקריב ממנו קרבנו אשה ליהוה את החלב המכסה את הקרב ואת כל החלב אשר על הקרב׃"
    },
    {
      "verse": 15,
      "text": "ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה׃"
    },
    {
      "verse": 16,
      "text": "והקטירם הכהן המזבחה לחם אשה לריח ניחח כל חלב ליהוה׃"
    },
    {
      "verse": 17,
      "text": "חקת עולם לדרתיכם בכל מושבתיכם כל חלב וכל דם לא תאכלו׃"
    }
  ]
}
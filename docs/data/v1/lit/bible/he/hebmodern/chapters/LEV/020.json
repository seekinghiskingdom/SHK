{
  "book_id": "LEV",
  "chapter": 20,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "ואל בני ישראל תאמר איש איש מבני ישראל ומן הגר הגר בישראל אשר יתן מזרעו למלך מות יומת עם הארץ ירגמהו באבן׃"
    },
    {
      "verse": 3,
      "text": "ואני אתן את פני באיש ההוא והכרתי אתו מקרב עמו כי מזרעו נתן למלך למען טמא את מקדשי ולחלל את שם קדשי׃"
    },
    {
      "verse": 4,
      "text": "ואם העלם יעלימו עם הארץ את עיניהם מן האיש ההוא בתתו מזרעו למלך לבלתי המית אתו׃"
    },
    {
      "verse": 5,
      "text": "ושמתי אני את פני באיש ההוא ובמשפחתו והכרתי אתו ואת כל הזנים אחריו לזנות אחרי המלך מקרב עמם׃"
    },
    {
      "verse": 6,
      "text": "והנפש אשר תפנה אל האבת ואל הידענים לזנות אחריהם ונתתי את פני בנפש ההוא והכרתי אתו מקרב עמו׃"
    },
    {
      "verse": 7,
      "text": "והתקדשתם והייתם קדשים כי אני יהוה אלהיכם׃"
    },
    {
      "verse": 8,
      "text": "ושמרתם את חקתי ועשיתם אתם אני יהוה מקדשכם׃"
    },
    {
      "verse": 9,
      "text": "כי איש איש אשר יקלל את אביו ואת אמו מות יומת אביו ואמו קלל דמיו בו׃"
    },
    {
      "verse": 10,
      "text": "ואיש אשר ינאף את אשת איש אשר ינאף את אשת רעהו מות יומת הנאף והנאפת׃"
    },
    {
      "verse": 11,
      "text": "ואיש אשר ישכב את אשת אביו ערות אביו גלה מות יומתו שניהם דמיהם בם׃"
    },
    {
      "verse": 12,
      "text": "ואיש אשר ישכב את כלתו מות יומתו שניהם תבל עשו דמיהם בם׃"
    },
    {
      "verse": 13,
      "text": "ואיש אשר ישכב את זכר משכבי אשה תועבה עשו שניהם מות יומתו דמיהם בם׃"
    },
    {
      "verse": 14,
      "text": "ואיש אשר יקח את אשה ואת אמה זמה הוא באש ישרפו אתו ואתהן ולא תהיה זמה בתוככם׃"
    },
    {
      "verse": 15,
      "text": "ואיש אשר יתן שכבתו בבהמה מות יומת ואת הבהמה תהרגו׃"
    },
    {
      "verse": 16,
      "text": "ואשה אשר תקרב אל כל בהמה לרבעה אתה והרגת את האשה ואת הבהמה מות יומתו דמיהם בם׃"
    },
    {
      "verse": 17,
      "text": "ואיש אשר יקח את אחתו בת אביו או בת אמו וראה את ערותה והיא תראה את ערותו חסד הוא ונכרתו לעיני בני עמם ערות אחתו גלה עונו ישא׃"
    },
    {
      "verse": 18,
      "text": "ואיש אשר ישכב את אשה דוה וגלה את ערותה את מקרה הערה והיא גלתה את מקור דמיה ונכרתו שניהם מקרב עמם׃"
    },
    {
      "verse": 19,
      "text": "וערות אחות אמך ואחות אביך לא תגלה כי את שארו הערה עונם ישאו׃"
    },
    {
      "verse": 20,
      "text": "ואיש אשר ישכב את דדתו ערות דדו גלה חטאם ישאו ערירים ימתו׃"
    },
    {
      "verse": 21,
      "text": "ואיש אשר יקח את אשת אחיו נדה הוא ערות אחיו גלה ערירים יהיו׃"
    },
    {
      "verse": 22,
      "text": "ושמרתם את כל חקתי ואת כל משפטי ועשיתם אתם ולא תקיא אתכם הארץ אשר אני מביא אתכם שמה לשבת בה׃"
    },
    {
      "verse": 23,
      "text": "ולא תלכו בחקת הגוי אשר אני משלח מפניכם כי את כל אלה עשו ואקץ בם׃"
    },
    {
      "verse": 24,
      "text": "ואמר לכם אתם תירשו את אדמתם ואני אתננה לכם לרשת אתה ארץ זבת חלב ודבש אני יהוה אלהיכם אשר הבדלתי אתכם מן העמים׃"
    },
    {
      "verse": 25,
      "text": "והבדלתם בין הבהמה הטהרה לטמאה ובין העוף הטמא לטהר ולא תשקצו את נפשתיכם בבהמה ובעוף ובכל אשר תרמש האדמה אשר הבדלתי לכם לטמא׃"
    },
    {
      "verse": 26,
      "text": "והייתם לי קדשים כי קדוש אני יהוה ואבדל אתכם מן העמים להיות לי׃"
    },
    {
      "verse": 27,
      "text": "ואיש או אשה כי יהיה בהם אוב או ידעני מות יומתו באבן ירגמו אתם דמיהם בם׃"
    }
  ]
}
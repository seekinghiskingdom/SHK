{
  "book_id": "2CH",
  "chapter": 23,
  "verses": [
    {
      "verse": 1,
      "text": "ובשנה השבעית התחזק יהוידע ויקח את שרי המאות לעזריהו בן ירחם ולישמעאל בן יהוחנן ולעזריהו בן עובד ואת מעשיהו בן עדיהו ואת אלישפט בן זכרי עמו בברית׃"
    },
    {
      "verse": 2,
      "text": "ויסבו ביהודה ויקבצו את הלוים מכל ערי יהודה וראשי האבות לישראל ויבאו אל ירושלם׃"
    },
    {
      "verse": 3,
      "text": "ויכרת כל הקהל ברית בבית האלהים עם המלך ויאמר להם הנה בן המלך ימלך כאשר דבר יהוה על בני דויד׃"
    },
    {
      "verse": 4,
      "text": "זה הדבר אשר תעשו השלשית מכם באי השבת לכהנים וללוים לשערי הספים׃"
    },
    {
      "verse": 5,
      "text": "והשלשית בבית המלך והשלשית בשער היסוד וכל העם בחצרות בית יהוה׃"
    },
    {
      "verse": 6,
      "text": "ואל יבוא בית יהוה כי אם הכהנים והמשרתים ללוים המה יבאו כי קדש המה וכל העם ישמרו משמרת יהוה׃"
    },
    {
      "verse": 7,
      "text": "והקיפו הלוים את המלך סביב איש וכליו בידו והבא אל הבית יומת והיו את המלך בבאו ובצאתו׃"
    },
    {
      "verse": 8,
      "text": "ויעשו הלוים וכל יהודה ככל אשר צוה יהוידע הכהן ויקחו איש את אנשיו באי השבת עם יוצאי השבת כי לא פטר יהוידע הכהן את המחלקות׃"
    },
    {
      "verse": 9,
      "text": "ויתן יהוידע הכהן לשרי המאות את החניתים ואת המגנות ואת השלטים אשר למלך דויד אשר בית האלהים׃"
    },
    {
      "verse": 10,
      "text": "ויעמד את כל העם ואיש שלחו בידו מכתף הבית הימנית עד כתף הבית השמאלית למזבח ולבית על המלך סביב׃"
    },
    {
      "verse": 11,
      "text": "ויוציאו את בן המלך ויתנו עליו את הנזר ואת העדות וימליכו אתו וימשחהו יהוידע ובניו ויאמרו יחי המלך׃"
    },
    {
      "verse": 12,
      "text": "ותשמע עתליהו את קול העם הרצים והמהללים את המלך ותבוא אל העם בית יהוה׃"
    },
    {
      "verse": 13,
      "text": "ותרא והנה המלך עומד על עמודו במבוא והשרים והחצצרות על המלך וכל עם הארץ שמח ותוקע בחצצרות והמשוררים בכלי השיר ומודיעים להלל ותקרע עתליהו את בגדיה ותאמר קשר קשר׃"
    },
    {
      "verse": 14,
      "text": "ויוצא יהוידע הכהן את שרי המאות פקודי החיל ויאמר אלהם הוציאוה אל מבית השדרות והבא אחריה יומת בחרב כי אמר הכהן לא תמיתוה בית יהוה׃"
    },
    {
      "verse": 15,
      "text": "וישימו לה ידים ותבוא אל מבוא שער הסוסים בית המלך וימיתוה שם׃"
    },
    {
      "verse": 16,
      "text": "ויכרת יהוידע ברית בינו ובין כל העם ובין המלך להיות לעם ליהוה׃"
    },
    {
      "verse": 17,
      "text": "ויבאו כל העם בית הבעל ויתצהו ואת מזבחתיו ואת צלמיו שברו ואת מתן כהן הבעל הרגו לפני המזבחות׃"
    },
    {
      "verse": 18,
      "text": "וישם יהוידע פקדת בית יהוה ביד הכהנים הלוים אשר חלק דויד על בית יהוה להעלות עלות יהוה ככתוב בתורת משה בשמחה ובשיר על ידי דויד׃"
    },
    {
      "verse": 19,
      "text": "ויעמד השוערים על שערי בית יהוה ולא יבא טמא לכל דבר׃"
    },
    {
      "verse": 20,
      "text": "ויקח את שרי המאות ואת האדירים ואת המושלים בעם ואת כל עם הארץ ויורד את המלך מבית יהוה ויבאו בתוך שער העליון בית המלך ויושיבו את המלך על כסא הממלכה׃"
    },
    {
      "verse": 21,
      "text": "וישמחו כל עם הארץ והעיר שקטה ואת עתליהו המיתו בחרב׃"
    }
  ]
}
{
  "book_id": "2KI",
  "chapter": 5,
  "verses": [
    {
      "verse": 1,
      "text": "ונעמן שר צבא מלך ארם היה איש גדול לפני אדניו ונשא פנים כי בו נתן יהוה תשועה לארם והאיש היה גבור חיל מצרע׃"
    },
    {
      "verse": 2,
      "text": "וארם יצאו גדודים וישבו מארץ ישראל נערה קטנה ותהי לפני אשת נעמן׃"
    },
    {
      "verse": 3,
      "text": "ותאמר אל גברתה אחלי אדני לפני הנביא אשר בשמרון אז יאסף אתו מצרעתו׃"
    },
    {
      "verse": 4,
      "text": "ויבא ויגד לאדניו לאמר כזאת וכזאת דברה הנערה אשר מארץ ישראל׃"
    },
    {
      "verse": 5,
      "text": "ויאמר מלך ארם לך בא ואשלחה ספר אל מלך ישראל וילך ויקח בידו עשר ככרי כסף וששת אלפים זהב ועשר חליפות בגדים׃"
    },
    {
      "verse": 6,
      "text": "ויבא הספר אל מלך ישראל לאמר ועתה כבוא הספר הזה אליך הנה שלחתי אליך את נעמן עבדי ואספתו מצרעתו׃"
    },
    {
      "verse": 7,
      "text": "ויהי כקרא מלך ישראל את הספר ויקרע בגדיו ויאמר האלהים אני להמית ולהחיות כי זה שלח אלי לאסף איש מצרעתו כי אך דעו נא וראו כי מתאנה הוא לי׃"
    },
    {
      "verse": 8,
      "text": "ויהי כשמע אלישע איש האלהים כי קרע מלך ישראל את בגדיו וישלח אל המלך לאמר למה קרעת בגדיך יבא נא אלי וידע כי יש נביא בישראל׃"
    },
    {
      "verse": 9,
      "text": "ויבא נעמן בסוסו וברכבו ויעמד פתח הבית לאלישע׃"
    },
    {
      "verse": 10,
      "text": "וישלח אליו אלישע מלאך לאמר הלוך ורחצת שבע פעמים בירדן וישב בשרך לך וטהר׃"
    },
    {
      "verse": 11,
      "text": "ויקצף נעמן וילך ויאמר הנה אמרתי אלי יצא יצוא ועמד וקרא בשם יהוה אלהיו והניף ידו אל המקום ואסף המצרע׃"
    },
    {
      "verse": 12,
      "text": "הלא טוב אבנה ופרפר נהרות דמשק מכל מימי ישראל הלא ארחץ בהם וטהרתי ויפן וילך בחמה׃"
    },
    {
      "verse": 13,
      "text": "ויגשו עבדיו וידברו אליו ויאמרו אבי דבר גדול הנביא דבר אליך הלוא תעשה ואף כי אמר אליך רחץ וטהר׃"
    },
    {
      "verse": 14,
      "text": "וירד ויטבל בירדן שבע פעמים כדבר איש האלהים וישב בשרו כבשר נער קטן ויטהר׃"
    },
    {
      "verse": 15,
      "text": "וישב אל איש האלהים הוא וכל מחנהו ויבא ויעמד לפניו ויאמר הנה נא ידעתי כי אין אלהים בכל הארץ כי אם בישראל ועתה קח נא ברכה מאת עבדך׃"
    },
    {
      "verse": 16,
      "text": "ויאמר חי יהוה אשר עמדתי לפניו אם אקח ויפצר בו לקחת וימאן׃"
    },
    {
      "verse": 17,
      "text": "ויאמר נעמן ולא יתן נא לעבדך משא צמד פרדים אדמה כי לוא יעשה עוד עבדך עלה וזבח לאלהים אחרים כי אם ליהוה׃"
    },
    {
      "verse": 18,
      "text": "לדבר הזה יסלח יהוה לעבדך בבוא אדני בית רמון להשתחות שמה והוא נשען על ידי והשתחויתי בית רמן בהשתחויתי בית רמן יסלח נא יהוה לעבדך בדבר הזה׃"
    },
    {
      "verse": 19,
      "text": "ויאמר לו לך לשלום וילך מאתו כברת ארץ׃"
    },
    {
      "verse": 20,
      "text": "ויאמר גיחזי נער אלישע איש האלהים הנה חשך אדני את נעמן הארמי הזה מקחת מידו את אשר הביא חי יהוה כי אם רצתי אחריו ולקחתי מאתו מאומה׃"
    },
    {
      "verse": 21,
      "text": "וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השלום׃"
    },
    {
      "verse": 22,
      "text": "ויאמר שלום אדני שלחני לאמר הנה עתה זה באו אלי שני נערים מהר אפרים מבני הנביאים תנה נא להם ככר כסף ושתי חלפות בגדים׃"
    },
    {
      "verse": 23,
      "text": "ויאמר נעמן הואל קח ככרים ויפרץ בו ויצר ככרים כסף בשני חרטים ושתי חלפות בגדים ויתן אל שני נעריו וישאו לפניו׃"
    },
    {
      "verse": 24,
      "text": "ויבא אל העפל ויקח מידם ויפקד בבית וישלח את האנשים וילכו׃"
    },
    {
      "verse": 25,
      "text": "והוא בא ויעמד אל אדניו ויאמר אליו אלישע מאן גחזי ויאמר לא הלך עבדך אנה ואנה׃"
    },
    {
      "verse": 26,
      "text": "ויאמר אליו לא לבי הלך כאשר הפך איש מעל מרכבתו לקראתך העת לקחת את הכסף ולקחת בגדים וזיתים וכרמים וצאן ובקר ועבדים ושפחות׃"
    },
    {
      "verse": 27,
      "text": "וצרעת נעמן תדבק בך ובזרעך לעולם ויצא מלפניו מצרע כשלג׃"
    }
  ]
}
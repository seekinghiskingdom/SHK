{
  "book_id": "MIC",
  "chapter": 6,
  "verses": [
    {
      "verse": 1,
      "text": "שמעו נא את אשר יהוה אמר קום ריב את ההרים ותשמענה הגבעות קולך׃"
    },
    {
      "verse": 2,
      "text": "שמעו הרים את ריב יהוה והאתנים מסדי ארץ כי ריב ליהוה עם עמו ועם ישראל יתוכח׃"
    },
    {
      "verse": 3,
      "text": "עמי מה עשיתי לך ומה הלאתיך ענה בי׃"
    },
    {
      "verse": 4,
      "text": "כי העלתיך מארץ מצרים ומבית עבדים פדיתיך ואשלח לפניך את משה אהרן ומרים׃"
    },
    {
      "verse": 5,
      "text": "עמי זכר נא מה יעץ בלק מלך מואב ומה ענה אתו בלעם בן בעור מן השטים עד הגלגל למען דעת צדקות יהוה׃"
    },
    {
      "verse": 6,
      "text": "במה אקדם יהוה אכף לאלהי מרום האקדמנו בעולות בעגלים בני שנה׃"
    },
    {
      "verse": 7,
      "text": "הירצה יהוה באלפי אילים ברבבות נחלי שמן האתן בכורי פשעי פרי בטני חטאת נפשי׃"
    },
    {
      "verse": 8,
      "text": "הגיד לך אדם מה טוב ומה יהוה דורש ממך כי אם עשות משפט ואהבת חסד והצנע לכת עם אלהיך׃"
    },
    {
      "verse": 9,
      "text": "קול יהוה לעיר יקרא ותושיה יראה שמך שמעו מטה ומי יעדה׃"
    },
    {
      "verse": 10,
      "text": "עוד האש בית רשע אצרות רשע ואיפת רזון זעומה׃"
    },
    {
      "verse": 11,
      "text": "האזכה במאזני רשע ובכיס אבני מרמה׃"
    },
    {
      "verse": 12,
      "text": "אשר עשיריה מלאו חמס וישביה דברו שקר ולשונם רמיה בפיהם׃"
    },
    {
      "verse": 13,
      "text": "וגם אני החליתי הכותך השמם על חטאתך׃"
    },
    {
      "verse": 14,
      "text": "אתה תאכל ולא תשבע וישחך בקרבך ותסג ולא תפליט ואשר תפלט לחרב אתן׃"
    },
    {
      "verse": 15,
      "text": "אתה תזרע ולא תקצור אתה תדרך זית ולא תסוך שמן ותירוש ולא תשתה יין׃"
    },
    {
      "verse": 16,
      "text": "וישתמר חקות עמרי וכל מעשה בית אחאב ותלכו במעצותם למען תתי אתך לשמה וישביה לשרקה וחרפת עמי תשאו׃"
    }
  ]
}
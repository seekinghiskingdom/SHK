{
  "book_id": "JDG",
  "chapter": 16,
  "verses": [
    {
      "verse": 1,
      "text": "וילך שמשון עזתה וירא שם אשה זונה ויבא אליה׃"
    },
    {
      "verse": 2,
      "text": "לעזתים לאמר בא שמשון הנה ויסבו ויארבו לו כל הלילה בשער העיר ויתחרשו כל הלילה לאמר עד אור הבקר והרגנהו׃"
    },
    {
      "verse": 3,
      "text": "וישכב שמשון עד חצי הלילה ויקם בחצי הלילה ויאחז בדלתות שער העיר ובשתי המזוזות ויסעם עם הבריח וישם על כתפיו ויעלם אל ראש ההר אשר על פני חברון׃"
    },
    {
      "verse": 4,
      "text": "ויהי אחרי כן ויאהב אשה בנחל שרק ושמה דלילה׃"
    },
    {
      "verse": 5,
      "text": "ויעלו אליה סרני פלשתים ויאמרו לה פתי אותו וראי במה כחו גדול ובמה נוכל לו ואסרנהו לענתו ואנחנו נתן לך איש אלף ומאה כסף׃"
    },
    {
      "verse": 6,
      "text": "ותאמר דלילה אל שמשון הגידה נא לי במה כחך גדול ובמה תאסר לענותך׃"
    },
    {
      "verse": 7,
      "text": "ויאמר אליה שמשון אם יאסרני בשבעה יתרים לחים אשר לא חרבו וחליתי והייתי כאחד האדם׃"
    },
    {
      "verse": 8,
      "text": "ויעלו לה סרני פלשתים שבעה יתרים לחים אשר לא חרבו ותאסרהו בהם׃"
    },
    {
      "verse": 9,
      "text": "והארב ישב לה בחדר ותאמר אליו פלשתים עליך שמשון וינתק את היתרים כאשר ינתק פתיל הנערת בהריחו אש ולא נודע כחו׃"
    },
    {
      "verse": 10,
      "text": "ותאמר דלילה אל שמשון הנה התלת בי ותדבר אלי כזבים עתה הגידה נא לי במה תאסר׃"
    },
    {
      "verse": 11,
      "text": "ויאמר אליה אם אסור יאסרוני בעבתים חדשים אשר לא נעשה בהם מלאכה וחליתי והייתי כאחד האדם׃"
    },
    {
      "verse": 12,
      "text": "ותקח דלילה עבתים חדשים ותאסרהו בהם ותאמר אליו פלשתים עליך שמשון והארב ישב בחדר וינתקם מעל זרעתיו כחוט׃"
    },
    {
      "verse": 13,
      "text": "ותאמר דלילה אל שמשון עד הנה התלת בי ותדבר אלי כזבים הגידה לי במה תאסר ויאמר אליה אם תארגי את שבע מחלפות ראשי עם המסכת׃"
    },
    {
      "verse": 14,
      "text": "ותתקע ביתד ותאמר אליו פלשתים עליך שמשון וייקץ משנתו ויסע את היתד הארג ואת המסכת׃"
    },
    {
      "verse": 15,
      "text": "ותאמר אליו איך תאמר אהבתיך ולבך אין אתי זה שלש פעמים התלת בי ולא הגדת לי במה כחך גדול׃"
    },
    {
      "verse": 16,
      "text": "ויהי כי הציקה לו בדבריה כל הימים ותאלצהו ותקצר נפשו למות׃"
    },
    {
      "verse": 17,
      "text": "ויגד לה את כל לבו ויאמר לה מורה לא עלה על ראשי כי נזיר אלהים אני מבטן אמי אם גלחתי וסר ממני כחי וחליתי והייתי ככל האדם׃"
    },
    {
      "verse": 18,
      "text": "ותרא דלילה כי הגיד לה את כל לבו ותשלח ותקרא לסרני פלשתים לאמר עלו הפעם כי הגיד לה את כל לבו ועלו אליה סרני פלשתים ויעלו הכסף בידם׃"
    },
    {
      "verse": 19,
      "text": "ותישנהו על ברכיה ותקרא לאיש ותגלח את שבע מחלפות ראשו ותחל לענותו ויסר כחו מעליו׃"
    },
    {
      "verse": 20,
      "text": "ותאמר פלשתים עליך שמשון ויקץ משנתו ויאמר אצא כפעם בפעם ואנער והוא לא ידע כי יהוה סר מעליו׃"
    },
    {
      "verse": 21,
      "text": "ויאחזוהו פלשתים וינקרו את עיניו ויורידו אותו עזתה ויאסרוהו בנחשתים ויהי טוחן בבית האסירים׃"
    },
    {
      "verse": 22,
      "text": "ויחל שער ראשו לצמח כאשר גלח׃"
    },
    {
      "verse": 23,
      "text": "וסרני פלשתים נאספו לזבח זבח גדול לדגון אלהיהם ולשמחה ויאמרו נתן אלהינו בידנו את שמשון אויבינו׃"
    },
    {
      "verse": 24,
      "text": "ויראו אתו העם ויהללו את אלהיהם כי אמרו נתן אלהינו בידנו את אויבנו ואת מחריב ארצנו ואשר הרבה את חללינו׃"
    },
    {
      "verse": 25,
      "text": "ויהי כי טוב לבם ויאמרו קראו לשמשון וישחק לנו ויקראו לשמשון מבית האסירים ויצחק לפניהם ויעמידו אותו בין העמודים׃"
    },
    {
      "verse": 26,
      "text": "ויאמר שמשון אל הנער המחזיק בידו הניחה אותי והימשני את העמדים אשר הבית נכון עליהם ואשען עליהם׃"
    },
    {
      "verse": 27,
      "text": "והבית מלא האנשים והנשים ושמה כל סרני פלשתים ועל הגג כשלשת אלפים איש ואשה הראים בשחוק שמשון׃"
    },
    {
      "verse": 28,
      "text": "ויקרא שמשון אל יהוה ויאמר אדני יהוה זכרני נא וחזקני נא אך הפעם הזה האלהים ואנקמה נקם אחת משתי עיני מפלשתים׃"
    },
    {
      "verse": 29,
      "text": "וילפת שמשון את שני עמודי התוך אשר הבית נכון עליהם ויסמך עליהם אחד בימינו ואחד בשמאלו׃"
    },
    {
      "verse": 30,
      "text": "ויאמר שמשון תמות נפשי עם פלשתים ויט בכח ויפל הבית על הסרנים ועל כל העם אשר בו ויהיו המתים אשר המית במותו רבים מאשר המית בחייו׃"
    },
    {
      "verse": 31,
      "text": "וירדו אחיו וכל בית אביהו וישאו אתו ויעלו ויקברו אותו בין צרעה ובין אשתאל בקבר מנוח אביו והוא שפט את ישראל עשרים שנה׃"
    }
  ]
}
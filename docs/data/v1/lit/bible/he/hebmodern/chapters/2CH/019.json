{
  "book_id": "2CH",
  "chapter": 19,
  "verses": [
    {
      "verse": 1,
      "text": "וישב יהושפט מלך יהודה אל ביתו בשלום לירושלם׃"
    },
    {
      "verse": 2,
      "text": "ויצא אל פניו יהוא בן חנני החזה ויאמר אל המלך יהושפט הלרשע לעזר ולשנאי יהוה תאהב ובזאת עליך קצף מלפני יהוה׃"
    },
    {
      "verse": 3,
      "text": "אבל דברים טובים נמצאו עמך כי בערת האשרות מן הארץ והכינות לבבך לדרש האלהים׃"
    },
    {
      "verse": 4,
      "text": "וישב יהושפט בירושלם וישב ויצא בעם מבאר שבע עד הר אפרים וישיבם אל יהוה אלהי אבותיהם׃"
    },
    {
      "verse": 5,
      "text": "ויעמד שפטים בארץ בכל ערי יהודה הבצרות לעיר ועיר׃"
    },
    {
      "verse": 6,
      "text": "ויאמר אל השפטים ראו מה אתם עשים כי לא לאדם תשפטו כי ליהוה ועמכם בדבר משפט׃"
    },
    {
      "verse": 7,
      "text": "ועתה יהי פחד יהוה עליכם שמרו ועשו כי אין עם יהוה אלהינו עולה ומשא פנים ומקח שחד׃"
    },
    {
      "verse": 8,
      "text": "וגם בירושלם העמיד יהושפט מן הלוים והכהנים ומראשי האבות לישראל למשפט יהוה ולריב וישבו ירושלם׃"
    },
    {
      "verse": 9,
      "text": "ויצו עליהם לאמר כה תעשון ביראת יהוה באמונה ובלבב שלם׃"
    },
    {
      "verse": 10,
      "text": "וכל ריב אשר יבוא עליכם מאחיכם הישבים בעריהם בין דם לדם בין תורה למצוה לחקים ולמשפטים והזהרתם אתם ולא יאשמו ליהוה והיה קצף עליכם ועל אחיכם כה תעשון ולא תאשמו׃"
    },
    {
      "verse": 11,
      "text": "והנה אמריהו כהן הראש עליכם לכל דבר יהוה וזבדיהו בן ישמעאל הנגיד לבית יהודה לכל דבר המלך ושטרים הלוים לפניכם חזקו ועשו ויהי יהוה עם הטוב׃"
    }
  ]
}
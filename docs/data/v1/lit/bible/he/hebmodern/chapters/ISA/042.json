{
  "book_id": "ISA",
  "chapter": 42,
  "verses": [
    {
      "verse": 1,
      "text": "הן עבדי אתמך בו בחירי רצתה נפשי נתתי רוחי עליו משפט לגוים יוציא׃"
    },
    {
      "verse": 2,
      "text": "לא יצעק ולא ישא ולא ישמיע בחוץ קולו׃"
    },
    {
      "verse": 3,
      "text": "קנה רצוץ לא ישבור ופשתה כהה לא יכבנה לאמת יוציא משפט׃"
    },
    {
      "verse": 4,
      "text": "לא יכהה ולא ירוץ עד ישים בארץ משפט ולתורתו איים ייחילו׃"
    },
    {
      "verse": 5,
      "text": "כה אמר האל יהוה בורא השמים ונוטיהם רקע הארץ וצאצאיה נתן נשמה לעם עליה ורוח להלכים בה׃"
    },
    {
      "verse": 6,
      "text": "אני יהוה קראתיך בצדק ואחזק בידך ואצרך ואתנך לברית עם לאור גוים׃"
    },
    {
      "verse": 7,
      "text": "לפקח עינים עורות להוציא ממסגר אסיר מבית כלא ישבי חשך׃"
    },
    {
      "verse": 8,
      "text": "אני יהוה הוא שמי וכבודי לאחר לא אתן ותהלתי לפסילים׃"
    },
    {
      "verse": 9,
      "text": "הראשנות הנה באו וחדשות אני מגיד בטרם תצמחנה אשמיע אתכם׃"
    },
    {
      "verse": 10,
      "text": "שירו ליהוה שיר חדש תהלתו מקצה הארץ יורדי הים ומלאו איים וישביהם׃"
    },
    {
      "verse": 11,
      "text": "ישאו מדבר ועריו חצרים תשב קדר ירנו ישבי סלע מראש הרים יצוחו׃"
    },
    {
      "verse": 12,
      "text": "ישימו ליהוה כבוד ותהלתו באיים יגידו׃"
    },
    {
      "verse": 13,
      "text": "יהוה כגבור יצא כאיש מלחמות יעיר קנאה יריע אף יצריח על איביו יתגבר׃"
    },
    {
      "verse": 14,
      "text": "החשיתי מעולם אחריש אתאפק כיולדה אפעה אשם ואשאף יחד׃"
    },
    {
      "verse": 15,
      "text": "אחריב הרים וגבעות וכל עשבם אוביש ושמתי נהרות לאיים ואגמים אוביש׃"
    },
    {
      "verse": 16,
      "text": "והולכתי עורים בדרך לא ידעו בנתיבות לא ידעו אדריכם אשים מחשך לפניהם לאור ומעקשים למישור אלה הדברים עשיתם ולא עזבתים׃"
    },
    {
      "verse": 17,
      "text": "נסגו אחור יבשו בשת הבטחים בפסל האמרים למסכה אתם אלהינו׃"
    },
    {
      "verse": 18,
      "text": "החרשים שמעו והעורים הביטו לראות׃"
    },
    {
      "verse": 19,
      "text": "מי עור כי אם עבדי וחרש כמלאכי אשלח מי עור כמשלם ועור כעבד יהוה׃"
    },
    {
      "verse": 20,
      "text": "ראית רבות ולא תשמר פקוח אזנים ולא ישמע׃"
    },
    {
      "verse": 21,
      "text": "יהוה חפץ למען צדקו יגדיל תורה ויאדיר׃"
    },
    {
      "verse": 22,
      "text": "והוא עם בזוז ושסוי הפח בחורים כלם ובבתי כלאים החבאו היו לבז ואין מציל משסה ואין אמר השב׃"
    },
    {
      "verse": 23,
      "text": "מי בכם יאזין זאת יקשב וישמע לאחור׃"
    },
    {
      "verse": 24,
      "text": "מי נתן למשוסה יעקב וישראל לבזזים הלוא יהוה זו חטאנו לו ולא אבו בדרכיו הלוך ולא שמעו בתורתו׃"
    },
    {
      "verse": 25,
      "text": "וישפך עליו חמה אפו ועזוז מלחמה ותלהטהו מסביב ולא ידע ותבער בו ולא ישים על לב׃"
    }
  ]
}
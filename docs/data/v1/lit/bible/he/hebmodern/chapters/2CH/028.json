{
  "book_id": "2CH",
  "chapter": 28,
  "verses": [
    {
      "verse": 1,
      "text": "בן עשרים שנה אחז במלכו ושש עשרה שנה מלך בירושלם ולא עשה הישר בעיני יהוה כדויד אביו׃"
    },
    {
      "verse": 2,
      "text": "וילך בדרכי מלכי ישראל וגם מסכות עשה לבעלים׃"
    },
    {
      "verse": 3,
      "text": "והוא הקטיר בגיא בן הנם ויבער את בניו באש כתעבות הגוים אשר הריש יהוה מפני בני ישראל׃"
    },
    {
      "verse": 4,
      "text": "ויזבח ויקטר בבמות ועל הגבעות ותחת כל עץ רענן׃"
    },
    {
      "verse": 5,
      "text": "ויתנהו יהוה אלהיו ביד מלך ארם ויכו בו וישבו ממנו שביה גדולה ויביאו דרמשק וגם ביד מלך ישראל נתן ויך בו מכה גדולה׃"
    },
    {
      "verse": 6,
      "text": "ויהרג פקח בן רמליהו ביהודה מאה ועשרים אלף ביום אחד הכל בני חיל בעזבם את יהוה אלהי אבותם׃"
    },
    {
      "verse": 7,
      "text": "ויהרג זכרי גבור אפרים את מעשיהו בן המלך ואת עזריקם נגיד הבית ואת אלקנה משנה המלך׃"
    },
    {
      "verse": 8,
      "text": "וישבו בני ישראל מאחיהם מאתים אלף נשים בנים ובנות וגם שלל רב בזזו מהם ויביאו את השלל לשמרון׃"
    },
    {
      "verse": 9,
      "text": "ושם היה נביא ליהוה עדד שמו ויצא לפני הצבא הבא לשמרון ויאמר להם הנה בחמת יהוה אלהי אבותיכם על יהודה נתנם בידכם ותהרגו בם בזעף עד לשמים הגיע׃"
    },
    {
      "verse": 10,
      "text": "ועתה בני יהודה וירושלם אתם אמרים לכבש לעבדים ולשפחות לכם הלא רק אתם עמכם אשמות ליהוה אלהיכם׃"
    },
    {
      "verse": 11,
      "text": "ועתה שמעוני והשיבו השביה אשר שביתם מאחיכם כי חרון אף יהוה עליכם׃"
    },
    {
      "verse": 12,
      "text": "ויקמו אנשים מראשי בני אפרים עזריהו בן יהוחנן ברכיהו בן משלמות ויחזקיהו בן שלם ועמשא בן חדלי על הבאים מן הצבא׃"
    },
    {
      "verse": 13,
      "text": "ויאמרו להם לא תביאו את השביה הנה כי לאשמת יהוה עלינו אתם אמרים להסיף על חטאתינו ועל אשמתינו כי רבה אשמה לנו וחרון אף על ישראל׃"
    },
    {
      "verse": 14,
      "text": "ויעזב החלוץ את השביה ואת הבזה לפני השרים וכל הקהל׃"
    },
    {
      "verse": 15,
      "text": "ויקמו האנשים אשר נקבו בשמות ויחזיקו בשביה וכל מערמיהם הלבישו מן השלל וילבשום וינעלום ויאכלום וישקום ויסכום וינהלום בחמרים לכל כושל ויביאום ירחו עיר התמרים אצל אחיהם וישובו שמרון׃"
    },
    {
      "verse": 16,
      "text": "בעת ההיא שלח המלך אחז על מלכי אשור לעזר לו׃"
    },
    {
      "verse": 17,
      "text": "ועוד אדומים באו ויכו ביהודה וישבו שבי׃"
    },
    {
      "verse": 18,
      "text": "ופלשתים פשטו בערי השפלה והנגב ליהודה וילכדו את בית שמש ואת אילון ואת הגדרות ואת שוכו ובנותיה ואת תמנה ובנותיה ואת גמזו ואת בנתיה וישבו שם׃"
    },
    {
      "verse": 19,
      "text": "כי הכניע יהוה את יהודה בעבור אחז מלך ישראל כי הפריע ביהודה ומעול מעל ביהוה׃"
    },
    {
      "verse": 20,
      "text": "ויבא עליו תלגת פלנאסר מלך אשור ויצר לו ולא חזקו׃"
    },
    {
      "verse": 21,
      "text": "כי חלק אחז את בית יהוה ואת בית המלך והשרים ויתן למלך אשור ולא לעזרה לו׃"
    },
    {
      "verse": 22,
      "text": "ובעת הצר לו ויוסף למעול ביהוה הוא המלך אחז׃"
    },
    {
      "verse": 23,
      "text": "ויזבח לאלהי דרמשק המכים בו ויאמר כי אלהי מלכי ארם הם מעזרים אותם להם אזבח ויעזרוני והם היו לו להכשילו ולכל ישראל׃"
    },
    {
      "verse": 24,
      "text": "ויאסף אחז את כלי בית האלהים ויקצץ את כלי בית האלהים ויסגר את דלתות בית יהוה ויעש לו מזבחות בכל פנה בירושלם׃"
    },
    {
      "verse": 25,
      "text": "ובכל עיר ועיר ליהודה עשה במות לקטר לאלהים אחרים ויכעס את יהוה אלהי אבתיו׃"
    },
    {
      "verse": 26,
      "text": "ויתר דבריו וכל דרכיו הראשנים והאחרונים הנם כתובים על ספר מלכי יהודה וישראל׃"
    },
    {
      "verse": 27,
      "text": "וישכב אחז עם אבתיו ויקברהו בעיר בירושלם כי לא הביאהו לקברי מלכי ישראל וימלך יחזקיהו בנו תחתיו׃"
    }
  ]
}
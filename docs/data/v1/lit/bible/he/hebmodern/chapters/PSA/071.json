{
  "book_id": "PSA",
  "chapter": 71,
  "verses": [
    {
      "verse": 1,
      "text": "בך יהוה חסיתי אל אבושה לעולם׃"
    },
    {
      "verse": 2,
      "text": "בצדקתך תצילני ותפלטני הטה אלי אזנך והושיעני׃"
    },
    {
      "verse": 3,
      "text": "היה לי לצור מעון לבוא תמיד צוית להושיעני כי סלעי ומצודתי אתה׃"
    },
    {
      "verse": 4,
      "text": "אלהי פלטני מיד רשע מכף מעול וחומץ׃"
    },
    {
      "verse": 5,
      "text": "כי אתה תקותי אדני יהוה מבטחי מנעורי׃"
    },
    {
      "verse": 6,
      "text": "עליך נסמכתי מבטן ממעי אמי אתה גוזי בך תהלתי תמיד׃"
    },
    {
      "verse": 7,
      "text": "כמופת הייתי לרבים ואתה מחסי עז׃"
    },
    {
      "verse": 8,
      "text": "ימלא פי תהלתך כל היום תפארתך׃"
    },
    {
      "verse": 9,
      "text": "אל תשליכני לעת זקנה ככלות כחי אל תעזבני׃"
    },
    {
      "verse": 10,
      "text": "כי אמרו אויבי לי ושמרי נפשי נועצו יחדו׃"
    },
    {
      "verse": 11,
      "text": "לאמר אלהים עזבו רדפו ותפשוהו כי אין מציל׃"
    },
    {
      "verse": 12,
      "text": "אלהים אל תרחק ממני אלהי לעזרתי חישה׃"
    },
    {
      "verse": 13,
      "text": "יבשו יכלו שטני נפשי יעטו חרפה וכלמה מבקשי רעתי׃"
    },
    {
      "verse": 14,
      "text": "ואני תמיד איחל והוספתי על כל תהלתך׃"
    },
    {
      "verse": 15,
      "text": "פי יספר צדקתך כל היום תשועתך כי לא ידעתי ספרות׃"
    },
    {
      "verse": 16,
      "text": "אבוא בגברות אדני יהוה אזכיר צדקתך לבדך׃"
    },
    {
      "verse": 17,
      "text": "אלהים למדתני מנעורי ועד הנה אגיד נפלאותיך׃"
    },
    {
      "verse": 18,
      "text": "וגם עד זקנה ושיבה אלהים אל תעזבני עד אגיד זרועך לדור לכל יבוא גבורתך׃"
    },
    {
      "verse": 19,
      "text": "וצדקתך אלהים עד מרום אשר עשית גדלות אלהים מי כמוך׃"
    },
    {
      "verse": 20,
      "text": "אשר הראיתנו צרות רבות ורעות תשוב תחיינו ומתהמות הארץ תשוב תעלני׃"
    },
    {
      "verse": 21,
      "text": "תרב גדלתי ותסב תנחמני׃"
    },
    {
      "verse": 22,
      "text": "גם אני אודך בכלי נבל אמתך אלהי אזמרה לך בכנור קדוש ישראל׃"
    },
    {
      "verse": 23,
      "text": "תרננה שפתי כי אזמרה לך ונפשי אשר פדית׃"
    },
    {
      "verse": 24,
      "text": "גם לשוני כל היום תהגה צדקתך כי בשו כי חפרו מבקשי רעתי׃"
    }
  ]
}
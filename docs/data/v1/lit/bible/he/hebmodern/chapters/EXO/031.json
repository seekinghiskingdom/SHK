{
  "book_id": "EXO",
  "chapter": 31,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "ראה קראתי בשם בצלאל בן אורי בן חור למטה יהודה׃"
    },
    {
      "verse": 3,
      "text": "ואמלא אתו רוח אלהים בחכמה ובתבונה ובדעת ובכל מלאכה׃"
    },
    {
      "verse": 4,
      "text": "לחשב מחשבת לעשות בזהב ובכסף ובנחשת׃"
    },
    {
      "verse": 5,
      "text": "ובחרשת אבן למלאת ובחרשת עץ לעשות בכל מלאכה׃"
    },
    {
      "verse": 6,
      "text": "ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתך׃"
    },
    {
      "verse": 7,
      "text": "את אהל מועד ואת הארן לעדת ואת הכפרת אשר עליו ואת כל כלי האהל׃"
    },
    {
      "verse": 8,
      "text": "ואת השלחן ואת כליו ואת המנרה הטהרה ואת כל כליה ואת מזבח הקטרת׃"
    },
    {
      "verse": 9,
      "text": "ואת מזבח העלה ואת כל כליו ואת הכיור ואת כנו׃"
    },
    {
      "verse": 10,
      "text": "ואת בגדי השרד ואת בגדי הקדש לאהרן הכהן ואת בגדי בניו לכהן׃"
    },
    {
      "verse": 11,
      "text": "ואת שמן המשחה ואת קטרת הסמים לקדש ככל אשר צויתך יעשו׃"
    },
    {
      "verse": 12,
      "text": "ויאמר יהוה אל משה לאמר׃"
    },
    {
      "verse": 13,
      "text": "ואתה דבר אל בני ישראל לאמר אך את שבתתי תשמרו כי אות הוא ביני וביניכם לדרתיכם לדעת כי אני יהוה מקדשכם׃"
    },
    {
      "verse": 14,
      "text": "ושמרתם את השבת כי קדש הוא לכם מחלליה מות יומת כי כל העשה בה מלאכה ונכרתה הנפש ההוא מקרב עמיה׃"
    },
    {
      "verse": 15,
      "text": "ששת ימים יעשה מלאכה וביום השביעי שבת שבתון קדש ליהוה כל העשה מלאכה ביום השבת מות יומת׃"
    },
    {
      "verse": 16,
      "text": "ושמרו בני ישראל את השבת לעשות את השבת לדרתם ברית עולם׃"
    },
    {
      "verse": 17,
      "text": "ביני ובין בני ישראל אות הוא לעלם כי ששת ימים עשה יהוה את השמים ואת הארץ וביום השביעי שבת וינפש׃"
    },
    {
      "verse": 18,
      "text": "ויתן אל משה ככלתו לדבר אתו בהר סיני שני לחת העדת לחת אבן כתבים באצבע אלהים׃"
    }
  ]
}
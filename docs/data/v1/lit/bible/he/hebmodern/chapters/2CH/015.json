{
  "book_id": "2CH",
  "chapter": 15,
  "verses": [
    {
      "verse": 1,
      "text": "ועזריהו בן עודד היתה עליו רוח אלהים׃"
    },
    {
      "verse": 2,
      "text": "ויצא לפני אסא ויאמר לו שמעוני אסא וכל יהודה ובנימן יהוה עמכם בהיותכם עמו ואם תדרשהו ימצא לכם ואם תעזבהו יעזב אתכם׃"
    },
    {
      "verse": 3,
      "text": "וימים רבים לישראל ללא אלהי אמת וללא כהן מורה וללא תורה׃"
    },
    {
      "verse": 4,
      "text": "וישב בצר לו על יהוה אלהי ישראל ויבקשהו וימצא להם׃"
    },
    {
      "verse": 5,
      "text": "ובעתים ההם אין שלום ליוצא ולבא כי מהומת רבות על כל יושבי הארצות׃"
    },
    {
      "verse": 6,
      "text": "וכתתו גוי בגוי ועיר בעיר כי אלהים הממם בכל צרה׃"
    },
    {
      "verse": 7,
      "text": "ואתם חזקו ואל ירפו ידיכם כי יש שכר לפעלתכם׃"
    },
    {
      "verse": 8,
      "text": "וכשמע אסא הדברים האלה והנבואה עדד הנביא התחזק ויעבר השקוצים מכל ארץ יהודה ובנימן ומן הערים אשר לכד מהר אפרים ויחדש את מזבח יהוה אשר לפני אולם יהוה׃"
    },
    {
      "verse": 9,
      "text": "ויקבץ את כל יהודה ובנימן והגרים עמהם מאפרים ומנשה ומשמעון כי נפלו עליו מישראל לרב בראתם כי יהוה אלהיו עמו׃"
    },
    {
      "verse": 10,
      "text": "ויקבצו ירושלם בחדש השלישי לשנת חמש עשרה למלכות אסא׃"
    },
    {
      "verse": 11,
      "text": "ויזבחו ליהוה ביום ההוא מן השלל הביאו בקר שבע מאות וצאן שבעת אלפים׃"
    },
    {
      "verse": 12,
      "text": "ויבאו בברית לדרוש את יהוה אלהי אבותיהם בכל לבבם ובכל נפשם׃"
    },
    {
      "verse": 13,
      "text": "וכל אשר לא ידרש ליהוה אלהי ישראל יומת למן קטן ועד גדול למאיש ועד אשה׃"
    },
    {
      "verse": 14,
      "text": "וישבעו ליהוה בקול גדול ובתרועה ובחצצרות ובשופרות׃"
    },
    {
      "verse": 15,
      "text": "וישמחו כל יהודה על השבועה כי בכל לבבם נשבעו ובכל רצונם בקשהו וימצא להם וינח יהוה להם מסביב׃"
    },
    {
      "verse": 16,
      "text": "וגם מעכה אם אסא המלך הסירה מגבירה אשר עשתה לאשרה מפלצת ויכרת אסא את מפלצתה וידק וישרף בנחל קדרון׃"
    },
    {
      "verse": 17,
      "text": "והבמות לא סרו מישראל רק לבב אסא היה שלם כל ימיו׃"
    },
    {
      "verse": 18,
      "text": "ויבא את קדשי אביו וקדשיו בית האלהים כסף וזהב וכלים׃"
    },
    {
      "verse": 19,
      "text": "ומלחמה לא היתה עד שנת שלשים וחמש למלכות אסא׃"
    }
  ]
}
{
  "book_id": "GEN",
  "chapter": 3,
  "verses": [
    {
      "verse": 1,
      "text": "והנחש היה ערום מכל חית השדה אשר עשה יהוה אלהים ויאמר אל האשה אף כי אמר אלהים לא תאכלו מכל עץ הגן׃"
    },
    {
      "verse": 2,
      "text": "ותאמר האשה אל הנחש מפרי עץ הגן נאכל׃"
    },
    {
      "verse": 3,
      "text": "ומפרי העץ אשר בתוך הגן אמר אלהים לא תאכלו ממנו ולא תגעו בו פן תמתון׃"
    },
    {
      "verse": 4,
      "text": "ויאמר הנחש אל האשה לא מות תמתון׃"
    },
    {
      "verse": 5,
      "text": "כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע׃"
    },
    {
      "verse": 6,
      "text": "ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל ותתן גם לאישה עמה ויאכל׃"
    },
    {
      "verse": 7,
      "text": "ותפקחנה עיני שניהם וידעו כי עירמם הם ויתפרו עלה תאנה ויעשו להם חגרת׃"
    },
    {
      "verse": 8,
      "text": "וישמעו את קול יהוה אלהים מתהלך בגן לרוח היום ויתחבא האדם ואשתו מפני יהוה אלהים בתוך עץ הגן׃"
    },
    {
      "verse": 9,
      "text": "ויקרא יהוה אלהים אל האדם ויאמר לו איכה׃"
    },
    {
      "verse": 10,
      "text": "ויאמר את קלך שמעתי בגן ואירא כי עירם אנכי ואחבא׃"
    },
    {
      "verse": 11,
      "text": "ויאמר מי הגיד לך כי עירם אתה המן העץ אשר צויתיך לבלתי אכל ממנו אכלת׃"
    },
    {
      "verse": 12,
      "text": "ויאמר האדם האשה אשר נתתה עמדי הוא נתנה לי מן העץ ואכל׃"
    },
    {
      "verse": 13,
      "text": "ויאמר יהוה אלהים לאשה מה זאת עשית ותאמר האשה הנחש השיאני ואכל׃"
    },
    {
      "verse": 14,
      "text": "ויאמר יהוה אלהים אל הנחש כי עשית זאת ארור אתה מכל הבהמה ומכל חית השדה על גחנך תלך ועפר תאכל כל ימי חייך׃"
    },
    {
      "verse": 15,
      "text": "ואיבה אשית בינך ובין האשה ובין זרעך ובין זרעה הוא ישופך ראש ואתה תשופנו עקב׃"
    },
    {
      "verse": 16,
      "text": "אל האשה אמר הרבה ארבה עצבונך והרנך בעצב תלדי בנים ואל אישך תשוקתך והוא ימשל בך׃"
    },
    {
      "verse": 17,
      "text": "ולאדם אמר כי שמעת לקול אשתך ותאכל מן העץ אשר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך׃"
    },
    {
      "verse": 18,
      "text": "וקוץ ודרדר תצמיח לך ואכלת את עשב השדה׃"
    },
    {
      "verse": 19,
      "text": "בזעת אפיך תאכל לחם עד שובך אל האדמה כי ממנה לקחת כי עפר אתה ואל עפר תשוב׃"
    },
    {
      "verse": 20,
      "text": "ויקרא האדם שם אשתו חוה כי הוא היתה אם כל חי׃"
    },
    {
      "verse": 21,
      "text": "ויעש יהוה אלהים לאדם ולאשתו כתנות עור וילבשם׃"
    },
    {
      "verse": 22,
      "text": "ויאמר יהוה אלהים הן האדם היה כאחד ממנו לדעת טוב ורע ועתה פן ישלח ידו ולקח גם מעץ החיים ואכל וחי לעלם׃"
    },
    {
      "verse": 23,
      "text": "וישלחהו יהוה אלהים מגן עדן לעבד את האדמה אשר לקח משם׃"
    },
    {
      "verse": 24,
      "text": "ויגרש את האדם וישכן מקדם לגן עדן את הכרבים ואת להט החרב המתהפכת לשמר את דרך עץ החיים׃"
    }
  ]
}
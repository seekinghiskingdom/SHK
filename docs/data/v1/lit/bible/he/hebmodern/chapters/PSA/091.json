{
  "book_id": "PSA",
  "chapter": 91,
  "verses": [
    {
      "verse": 1,
      "text": "ישב בסתר עליון בצל שדי יתלונן׃"
    },
    {
      "verse": 2,
      "text": "אמר ליהוה מחסי ומצודתי אלהי אבטח בו׃"
    },
    {
      "verse": 3,
      "text": "כי הוא יצילך מפח יקוש מדבר הוות׃"
    },
    {
      "verse": 4,
      "text": "באברתו יסך לך ותחת כנפיו תחסה צנה וסחרה אמתו׃"
    },
    {
      "verse": 5,
      "text": "לא תירא מפחד לילה מחץ יעוף יומם׃"
    },
    {
      "verse": 6,
      "text": "מדבר באפל יהלך מקטב ישוד צהרים׃"
    },
    {
      "verse": 7,
      "text": "יפל מצדך אלף ורבבה מימינך אליך לא יגש׃"
    },
    {
      "verse": 8,
      "text": "רק בעיניך תביט ושלמת רשעים תראה׃"
    },
    {
      "verse": 9,
      "text": "כי אתה יהוה מחסי עליון שמת מעונך׃"
    },
    {
      "verse": 10,
      "text": "לא תאנה אליך רעה ונגע לא יקרב באהלך׃"
    },
    {
      "verse": 11,
      "text": "כי מלאכיו יצוה לך לשמרך בכל דרכיך׃"
    },
    {
      "verse": 12,
      "text": "על כפים ישאונך פן תגף באבן רגלך׃"
    },
    {
      "verse": 13,
      "text": "על שחל ופתן תדרך תרמס כפיר ותנין׃"
    },
    {
      "verse": 14,
      "text": "כי בי חשק ואפלטהו אשגבהו כי ידע שמי׃"
    },
    {
      "verse": 15,
      "text": "יקראני ואענהו עמו אנכי בצרה אחלצהו ואכבדהו׃"
    },
    {
      "verse": 16,
      "text": "ארך ימים אשביעהו ואראהו בישועתי׃"
    }
  ]
}
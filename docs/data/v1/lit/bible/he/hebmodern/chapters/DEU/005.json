{
  "book_id": "DEU",
  "chapter": 5,
  "verses": [
    {
      "verse": 1,
      "text": "ויקרא משה אל כל ישראל ויאמר אלהם שמע ישראל את החקים ואת המשפטים אשר אנכי דבר באזניכם היום ולמדתם אתם ושמרתם לעשתם׃"
    },
    {
      "verse": 2,
      "text": "יהוה אלהינו כרת עמנו ברית בחרב׃"
    },
    {
      "verse": 3,
      "text": "לא את אבתינו כרת יהוה את הברית הזאת כי אתנו אנחנו אלה פה היום כלנו חיים׃"
    },
    {
      "verse": 4,
      "text": "פנים בפנים דבר יהוה עמכם בהר מתוך האש׃"
    },
    {
      "verse": 5,
      "text": "אנכי עמד בין יהוה וביניכם בעת ההוא להגיד לכם את דבר יהוה כי יראתם מפני האש ולא עליתם בהר לאמר׃"
    },
    {
      "verse": 6,
      "text": "אנכי יהוה אלהיך אשר הוצאתיך מארץ מצרים מבית עבדים׃"
    },
    {
      "verse": 7,
      "text": "לא יהיה לך אלהים אחרים על פני׃"
    },
    {
      "verse": 8,
      "text": "לא תעשה לך פסל כל תמונה אשר בשמים ממעל ואשר בארץ מתחת ואשר במים מתחת לארץ׃"
    },
    {
      "verse": 9,
      "text": "לא תשתחוה להם ולא תעבדם כי אנכי יהוה אלהיך אל קנא פקד עון אבות על בנים ועל שלשים ועל רבעים לשנאי׃"
    },
    {
      "verse": 10,
      "text": "ועשה חסד לאלפים לאהבי ולשמרי מצותו׃"
    },
    {
      "verse": 11,
      "text": "לא תשא את שם יהוה אלהיך לשוא כי לא ינקה יהוה את אשר ישא את שמו לשוא׃"
    },
    {
      "verse": 12,
      "text": "שמור את יום השבת לקדשו כאשר צוך יהוה אלהיך׃"
    },
    {
      "verse": 13,
      "text": "ששת ימים תעבד ועשית כל מלאכתך׃"
    },
    {
      "verse": 14,
      "text": "ויום השביעי שבת ליהוה אלהיך לא תעשה כל מלאכה אתה ובנך ובתך ועבדך ואמתך ושורך וחמרך וכל בהמתך וגרך אשר בשעריך למען ינוח עבדך ואמתך כמוך׃"
    },
    {
      "verse": 15,
      "text": "וזכרת כי עבד היית בארץ מצרים ויצאך יהוה אלהיך משם ביד חזקה ובזרע נטויה על כן צוך יהוה אלהיך לעשות את יום השבת׃"
    },
    {
      "verse": 16,
      "text": "כבד את אביך ואת אמך כאשר צוך יהוה אלהיך למען יאריכן ימיך ולמען ייטב לך על האדמה אשר יהוה אלהיך נתן לך׃"
    },
    {
      "verse": 17,
      "text": "לא תרצח׃"
    },
    {
      "verse": 18,
      "text": "ולא תנאף׃"
    },
    {
      "verse": 19,
      "text": "ולא תגנב׃"
    },
    {
      "verse": 20,
      "text": "ולא תענה ברעך עד שוא׃"
    },
    {
      "verse": 21,
      "text": "ולא תחמד אשת רעך ולא תתאוה בית רעך שדהו ועבדו ואמתו שורו וחמרו וכל אשר לרעך׃"
    },
    {
      "verse": 22,
      "text": "את הדברים האלה דבר יהוה אל כל קהלכם בהר מתוך האש הענן והערפל קול גדול ולא יסף ויכתבם על שני לחת אבנים ויתנם אלי׃"
    },
    {
      "verse": 23,
      "text": "ויהי כשמעכם את הקול מתוך החשך וההר בער באש ותקרבון אלי כל ראשי שבטיכם וזקניכם׃"
    },
    {
      "verse": 24,
      "text": "ותאמרו הן הראנו יהוה אלהינו את כבדו ואת גדלו ואת קלו שמענו מתוך האש היום הזה ראינו כי ידבר אלהים את האדם וחי׃"
    },
    {
      "verse": 25,
      "text": "ועתה למה נמות כי תאכלנו האש הגדלה הזאת אם יספים אנחנו לשמע את קול יהוה אלהינו עוד ומתנו׃"
    },
    {
      "verse": 26,
      "text": "כי מי כל בשר אשר שמע קול אלהים חיים מדבר מתוך האש כמנו ויחי׃"
    },
    {
      "verse": 27,
      "text": "קרב אתה ושמע את כל אשר יאמר יהוה אלהינו ואת תדבר אלינו את כל אשר ידבר יהוה אלהינו אליך ושמענו ועשינו׃"
    },
    {
      "verse": 28,
      "text": "וישמע יהוה את קול דבריכם בדברכם אלי ויאמר יהוה אלי שמעתי את קול דברי העם הזה אשר דברו אליך היטיבו כל אשר דברו׃"
    },
    {
      "verse": 29,
      "text": "מי יתן והיה לבבם זה להם ליראה אתי ולשמר את כל מצותי כל הימים למען ייטב להם ולבניהם לעלם׃"
    },
    {
      "verse": 30,
      "text": "לך אמר להם שובו לכם לאהליכם׃"
    },
    {
      "verse": 31,
      "text": "ואתה פה עמד עמדי ואדברה אליך את כל המצוה והחקים והמשפטים אשר תלמדם ועשו בארץ אשר אנכי נתן להם לרשתה׃"
    },
    {
      "verse": 32,
      "text": "ושמרתם לעשות כאשר צוה יהוה אלהיכם אתכם לא תסרו ימין ושמאל׃"
    },
    {
      "verse": 33,
      "text": "בכל הדרך אשר צוה יהוה אלהיכם אתכם תלכו למען תחיון וטוב לכם והארכתם ימים בארץ אשר תירשון׃"
    }
  ]
}
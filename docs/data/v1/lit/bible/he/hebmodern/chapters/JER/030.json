{
  "book_id": "JER",
  "chapter": 30,
  "verses": [
    {
      "verse": 1,
      "text": "הדבר אשר היה אל ירמיהו מאת יהוה לאמר׃"
    },
    {
      "verse": 2,
      "text": "כה אמר יהוה אלהי ישראל לאמר כתב לך את כל הדברים אשר דברתי אליך אל ספר׃"
    },
    {
      "verse": 3,
      "text": "כי הנה ימים באים נאם יהוה ושבתי את שבות עמי ישראל ויהודה אמר יהוה והשבתים אל הארץ אשר נתתי לאבותם וירשוה׃"
    },
    {
      "verse": 4,
      "text": "ואלה הדברים אשר דבר יהוה אל ישראל ואל יהודה׃"
    },
    {
      "verse": 5,
      "text": "כי כה אמר יהוה קול חרדה שמענו פחד ואין שלום׃"
    },
    {
      "verse": 6,
      "text": "שאלו נא וראו אם ילד זכר מדוע ראיתי כל גבר ידיו על חלציו כיולדה ונהפכו כל פנים לירקון׃"
    },
    {
      "verse": 7,
      "text": "הוי כי גדול היום ההוא מאין כמהו ועת צרה היא ליעקב וממנה יושע׃"
    },
    {
      "verse": 8,
      "text": "והיה ביום ההוא נאם יהוה צבאות אשבר עלו מעל צוארך ומוסרותיך אנתק ולא יעבדו בו עוד זרים׃"
    },
    {
      "verse": 9,
      "text": "ועבדו את יהוה אלהיהם ואת דוד מלכם אשר אקים להם׃"
    },
    {
      "verse": 10,
      "text": "ואתה אל תירא עבדי יעקב נאם יהוה ואל תחת ישראל כי הנני מושיעך מרחוק ואת זרעך מארץ שבים ושב יעקב ושקט ושאנן ואין מחריד׃"
    },
    {
      "verse": 11,
      "text": "כי אתך אני נאם יהוה להושיעך כי אעשה כלה בכל הגוים אשר הפצותיך שם אך אתך לא אעשה כלה ויסרתיך למשפט ונקה לא אנקך׃"
    },
    {
      "verse": 12,
      "text": "כי כה אמר יהוה אנוש לשברך נחלה מכתך׃"
    },
    {
      "verse": 13,
      "text": "אין דן דינך למזור רפאות תעלה אין לך׃"
    },
    {
      "verse": 14,
      "text": "כל מאהביך שכחוך אותך לא ידרשו כי מכת אויב הכיתיך מוסר אכזרי על רב עונך עצמו חטאתיך׃"
    },
    {
      "verse": 15,
      "text": "מה תזעק על שברך אנוש מכאבך על רב עונך עצמו חטאתיך עשיתי אלה לך׃"
    },
    {
      "verse": 16,
      "text": "לכן כל אכליך יאכלו וכל צריך כלם בשבי ילכו והיו שאסיך למשסה וכל בזזיך אתן לבז׃"
    },
    {
      "verse": 17,
      "text": "כי אעלה ארכה לך וממכותיך ארפאך נאם יהוה כי נדחה קראו לך ציון היא דרש אין לה׃"
    },
    {
      "verse": 18,
      "text": "כה אמר יהוה הנני שב שבות אהלי יעקוב ומשכנתיו ארחם ונבנתה עיר על תלה וארמון על משפטו ישב׃"
    },
    {
      "verse": 19,
      "text": "ויצא מהם תודה וקול משחקים והרבתים ולא ימעטו והכבדתים ולא יצערו׃"
    },
    {
      "verse": 20,
      "text": "והיו בניו כקדם ועדתו לפני תכון ופקדתי על כל לחציו׃"
    },
    {
      "verse": 21,
      "text": "והיה אדירו ממנו ומשלו מקרבו יצא והקרבתיו ונגש אלי כי מי הוא זה ערב את לבו לגשת אלי נאם יהוה׃"
    },
    {
      "verse": 22,
      "text": "והייתם לי לעם ואנכי אהיה לכם לאלהים׃"
    },
    {
      "verse": 23,
      "text": "הנה סערת יהוה חמה יצאה סער מתגורר על ראש רשעים יחול׃"
    },
    {
      "verse": 24,
      "text": "לא ישוב חרון אף יהוה עד עשתו ועד הקימו מזמות לבו באחרית הימים תתבוננו בה׃"
    }
  ]
}
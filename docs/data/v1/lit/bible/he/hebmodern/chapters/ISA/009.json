{
  "book_id": "ISA",
  "chapter": 9,
  "verses": [
    {
      "verse": 1,
      "text": "כי לא מועף לאשר מוצק לה כעת הראשון הקל ארצה זבלון וארצה נפתלי והאחרון הכביד דרך הים עבר הירדן גליל הגוים׃"
    },
    {
      "verse": 2,
      "text": "העם ההלכים בחשך ראו אור גדול ישבי בארץ צלמות אור נגה עליהם׃"
    },
    {
      "verse": 3,
      "text": "הרבית הגוי לא הגדלת השמחה שמחו לפניך כשמחת בקציר כאשר יגילו בחלקם שלל׃"
    },
    {
      "verse": 4,
      "text": "כי את על סבלו ואת מטה שכמו שבט הנגש בו החתת כיום מדין׃"
    },
    {
      "verse": 5,
      "text": "כי כל סאון סאן ברעש ושמלה מגוללה בדמים והיתה לשרפה מאכלת אש׃"
    },
    {
      "verse": 6,
      "text": "כי ילד ילד לנו בן נתן לנו ותהי המשרה על שכמו ויקרא שמו פלא יועץ אל גבור אביעד שר שלום׃"
    },
    {
      "verse": 7,
      "text": "למרבה המשרה ולשלום אין קץ על כסא דוד ועל ממלכתו להכין אתה ולסעדה במשפט ובצדקה מעתה ועד עולם קנאת יהוה צבאות תעשה זאת׃"
    },
    {
      "verse": 8,
      "text": "דבר שלח אדני ביעקב ונפל בישראל׃"
    },
    {
      "verse": 9,
      "text": "וידעו העם כלו אפרים ויושב שמרון בגאוה ובגדל לבב לאמר׃"
    },
    {
      "verse": 10,
      "text": "לבנים נפלו וגזית נבנה שקמים גדעו וארזים נחליף׃"
    },
    {
      "verse": 11,
      "text": "וישגב יהוה את צרי רצין עליו ואת איביו יסכסך׃"
    },
    {
      "verse": 12,
      "text": "ארם מקדם ופלשתים מאחור ויאכלו את ישראל בכל פה בכל זאת לא שב אפו ועוד ידו נטויה׃"
    },
    {
      "verse": 13,
      "text": "והעם לא שב עד המכהו ואת יהוה צבאות לא דרשו׃"
    },
    {
      "verse": 14,
      "text": "ויכרת יהוה מישראל ראש וזנב כפה ואגמון יום אחד׃"
    },
    {
      "verse": 15,
      "text": "זקן ונשוא פנים הוא הראש ונביא מורה שקר הוא הזנב׃"
    },
    {
      "verse": 16,
      "text": "ויהיו מאשרי העם הזה מתעים ומאשריו מבלעים׃"
    },
    {
      "verse": 17,
      "text": "על כן על בחוריו לא ישמח אדני ואת יתמיו ואת אלמנתיו לא ירחם כי כלו חנף ומרע וכל פה דבר נבלה בכל זאת לא שב אפו ועוד ידו נטויה׃"
    },
    {
      "verse": 18,
      "text": "כי בערה כאש רשעה שמיר ושית תאכל ותצת בסבכי היער ויתאבכו גאות עשן׃"
    },
    {
      "verse": 19,
      "text": "בעברת יהוה צבאות נעתם ארץ ויהי העם כמאכלת אש איש אל אחיו לא יחמלו׃"
    },
    {
      "verse": 20,
      "text": "ויגזר על ימין ורעב ויאכל על שמאול ולא שבעו איש בשר זרעו יאכלו׃"
    },
    {
      "verse": 21,
      "text": "מנשה את אפרים ואפרים את מנשה יחדו המה על יהודה בכל זאת לא שב אפו ועוד ידו נטויה׃"
    }
  ]
}
{
  "book_id": "ISA",
  "chapter": 61,
  "verses": [
    {
      "verse": 1,
      "text": "רוח אדני יהוה עלי יען משח יהוה אתי לבשר ענוים שלחני לחבש לנשברי לב לקרא לשבוים דרור ולאסורים פקח קוח׃"
    },
    {
      "verse": 2,
      "text": "לקרא שנת רצון ליהוה ויום נקם לאלהינו לנחם כל אבלים׃"
    },
    {
      "verse": 3,
      "text": "לשום לאבלי ציון לתת להם פאר תחת אפר שמן ששון תחת אבל מעטה תהלה תחת רוח כהה וקרא להם אילי הצדק מטע יהוה להתפאר׃"
    },
    {
      "verse": 4,
      "text": "ובנו חרבות עולם שממות ראשנים יקוממו וחדשו ערי חרב שממות דור ודור׃"
    },
    {
      "verse": 5,
      "text": "ועמדו זרים ורעו צאנכם ובני נכר אכריכם וכרמיכם׃"
    },
    {
      "verse": 6,
      "text": "ואתם כהני יהוה תקראו משרתי אלהינו יאמר לכם חיל גוים תאכלו ובכבודם תתימרו׃"
    },
    {
      "verse": 7,
      "text": "תחת בשתכם משנה וכלמה ירנו חלקם לכן בארצם משנה יירשו שמחת עולם תהיה להם׃"
    },
    {
      "verse": 8,
      "text": "כי אני יהוה אהב משפט שנא גזל בעולה ונתתי פעלתם באמת וברית עולם אכרות להם׃"
    },
    {
      "verse": 9,
      "text": "ונודע בגוים זרעם וצאצאיהם בתוך העמים כל ראיהם יכירום כי הם זרע ברך יהוה׃"
    },
    {
      "verse": 10,
      "text": "שוש אשיש ביהוה תגל נפשי באלהי כי הלבישני בגדי ישע מעיל צדקה יעטני כחתן יכהן פאר וככלה תעדה כליה׃"
    },
    {
      "verse": 11,
      "text": "כי כארץ תוציא צמחה וכגנה זרועיה תצמיח כן אדני יהוה יצמיח צדקה ותהלה נגד כל הגוים׃"
    }
  ]
}
{
  "book_id": "ISA",
  "chapter": 37,
  "verses": [
    {
      "verse": 1,
      "text": "ויהי כשמע המלך חזקיהו ויקרע את בגדיו ויתכס בשק ויבא בית יהוה׃"
    },
    {
      "verse": 2,
      "text": "וישלח את אליקים אשר על הבית ואת שבנא הסופר ואת זקני הכהנים מתכסים בשקים אל ישעיהו בן אמוץ הנביא׃"
    },
    {
      "verse": 3,
      "text": "ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה׃"
    },
    {
      "verse": 4,
      "text": "אולי ישמע יהוה אלהיך את דברי רב שקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה׃"
    },
    {
      "verse": 5,
      "text": "ויבאו עבדי המלך חזקיהו אל ישעיהו׃"
    },
    {
      "verse": 6,
      "text": "ויאמר אליהם ישעיהו כה תאמרון אל אדניכם כה אמר יהוה אל תירא מפני הדברים אשר שמעת אשר גדפו נערי מלך אשור אותי׃"
    },
    {
      "verse": 7,
      "text": "הנני נותן בו רוח ושמע שמועה ושב אל ארצו והפלתיו בחרב בארצו׃"
    },
    {
      "verse": 8,
      "text": "וישב רב שקה וימצא את מלך אשור נלחם על לבנה כי שמע כי נסע מלכיש׃"
    },
    {
      "verse": 9,
      "text": "וישמע על תרהקה מלך כוש לאמר יצא להלחם אתך וישמע וישלח מלאכים אל חזקיהו לאמר׃"
    },
    {
      "verse": 10,
      "text": "כה תאמרון אל חזקיהו מלך יהודה לאמר אל ישאך אלהיך אשר אתה בוטח בו לאמר לא תנתן ירושלם ביד מלך אשור׃"
    },
    {
      "verse": 11,
      "text": "הנה אתה שמעת אשר עשו מלכי אשור לכל הארצות להחרימם ואתה תנצל׃"
    },
    {
      "verse": 12,
      "text": "ההצילו אותם אלהי הגוים אשר השחיתו אבותי את גוזן ואת חרן ורצף ובני עדן אשר בתלשר׃"
    },
    {
      "verse": 13,
      "text": "איה מלך חמת ומלך ארפד ומלך לעיר ספרוים הנע ועוה׃"
    },
    {
      "verse": 14,
      "text": "ויקח חזקיהו את הספרים מיד המלאכים ויקראהו ויעל בית יהוה ויפרשהו חזקיהו לפני יהוה׃"
    },
    {
      "verse": 15,
      "text": "ויתפלל חזקיהו אל יהוה לאמר׃"
    },
    {
      "verse": 16,
      "text": "יהוה צבאות אלהי ישראל ישב הכרבים אתה הוא האלהים לבדך לכל ממלכות הארץ אתה עשית את השמים ואת הארץ׃"
    },
    {
      "verse": 17,
      "text": "הטה יהוה אזנך ושמע פקח יהוה עינך וראה ושמע את כל דברי סנחריב אשר שלח לחרף אלהים חי׃"
    },
    {
      "verse": 18,
      "text": "אמנם יהוה החריבו מלכי אשור את כל הארצות ואת ארצם׃"
    },
    {
      "verse": 19,
      "text": "ונתן את אלהיהם באש כי לא אלהים המה כי אם מעשה ידי אדם עץ ואבן ויאבדום׃"
    },
    {
      "verse": 20,
      "text": "ועתה יהוה אלהינו הושיענו מידו וידעו כל ממלכות הארץ כי אתה יהוה לבדך׃"
    },
    {
      "verse": 21,
      "text": "וישלח ישעיהו בן אמוץ אל חזקיהו לאמר כה אמר יהוה אלהי ישראל אשר התפללת אלי אל סנחריב מלך אשור׃"
    },
    {
      "verse": 22,
      "text": "זה הדבר אשר דבר יהוה עליו בזה לך לעגה לך בתולת בת ציון אחריך ראש הניעה בת ירושלם׃"
    },
    {
      "verse": 23,
      "text": "את מי חרפת וגדפת ועל מי הרימותה קול ותשא מרום עיניך אל קדוש ישראל׃"
    },
    {
      "verse": 24,
      "text": "ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשיו ואבוא מרום קצו יער כרמלו׃"
    },
    {
      "verse": 25,
      "text": "אני קרתי ושתיתי מים ואחרב בכף פעמי כל יארי מצור׃"
    },
    {
      "verse": 26,
      "text": "הלוא שמעת למרחוק אותה עשיתי מימי קדם ויצרתיה עתה הבאתיה ותהי להשאות גלים נצים ערים בצרות׃"
    },
    {
      "verse": 27,
      "text": "וישביהן קצרי יד חתו ובשו היו עשב שדה וירק דשא חציר גגות ושדמה לפני קמה׃"
    },
    {
      "verse": 28,
      "text": "ושבתך וצאתך ובואך ידעתי ואת התרגזך אלי׃"
    },
    {
      "verse": 29,
      "text": "יען התרגזך אלי ושאננך עלה באזני ושמתי חחי באפך ומתגי בשפתיך והשיבתיך בדרך אשר באת בה׃"
    },
    {
      "verse": 30,
      "text": "וזה לך האות אכול השנה ספיח ובשנה השנית שחיס ובשנה השלישית זרעו וקצרו ונטעו כרמים ואכול פרים׃"
    },
    {
      "verse": 31,
      "text": "ויספה פליטת בית יהודה הנשארה שרש למטה ועשה פרי למעלה׃"
    },
    {
      "verse": 32,
      "text": "כי מירושלם תצא שארית ופליטה מהר ציון קנאת יהוה צבאות תעשה זאת׃"
    },
    {
      "verse": 33,
      "text": "לכן כה אמר יהוה אל מלך אשור לא יבוא אל העיר הזאת ולא יורה שם חץ ולא יקדמנה מגן ולא ישפך עליה סללה׃"
    },
    {
      "verse": 34,
      "text": "בדרך אשר בא בה ישוב ואל העיר הזאת לא יבוא נאם יהוה׃"
    },
    {
      "verse": 35,
      "text": "וגנותי על העיר הזאת להושיעה למעני ולמען דוד עבדי׃"
    },
    {
      "verse": 36,
      "text": "ויצא מלאך יהוה ויכה במחנה אשור מאה ושמנים וחמשה אלף וישכימו בבקר והנה כלם פגרים מתים׃"
    },
    {
      "verse": 37,
      "text": "ויסע וילך וישב סנחריב מלך אשור וישב בנינוה׃"
    },
    {
      "verse": 38,
      "text": "ויהי הוא משתחוה בית נסרך אלהיו ואדרמלך ושראצר בניו הכהו בחרב והמה נמלטו ארץ אררט וימלך אסר חדן בנו תחתיו׃"
    }
  ]
}
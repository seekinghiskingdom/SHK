{
  "book_id": "ISA",
  "chapter": 18,
  "verses": [
    {
      "verse": 1,
      "text": "הוי ארץ צלצל כנפים אשר מעבר לנהרי כוש׃"
    },
    {
      "verse": 2,
      "text": "השלח בים צירים ובכלי גמא על פני מים לכו מלאכים קלים אל גוי ממשך ומורט אל עם נורא מן הוא והלאה גוי קו קו ומבוסה אשר בזאו נהרים ארצו׃"
    },
    {
      "verse": 3,
      "text": "כל ישבי תבל ושכני ארץ כנשא נס הרים תראו וכתקע שופר תשמעו׃"
    },
    {
      "verse": 4,
      "text": "כי כה אמר יהוה אלי אשקוטה ואביטה במכוני כחם צח עלי אור כעב טל בחם קציר׃"
    },
    {
      "verse": 5,
      "text": "כי לפני קציר כתם פרח ובסר גמל יהיה נצה וכרת הזלזלים במזמרות ואת הנטישות הסיר התז׃"
    },
    {
      "verse": 6,
      "text": "יעזבו יחדו לעיט הרים ולבהמת הארץ וקץ עליו העיט וכל בהמת הארץ עליו תחרף׃"
    },
    {
      "verse": 7,
      "text": "בעת ההיא יובל שי ליהוה צבאות עם ממשך ומורט ומעם נורא מן הוא והלאה גוי קו קו ומבוסה אשר בזאו נהרים ארצו אל מקום שם יהוה צבאות הר ציון׃"
    }
  ]
}
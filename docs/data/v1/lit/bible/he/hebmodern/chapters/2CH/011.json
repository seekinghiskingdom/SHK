{
  "book_id": "2CH",
  "chapter": 11,
  "verses": [
    {
      "verse": 1,
      "text": "ויבא רחבעם ירושלם ויקהל את בית יהודה ובנימן מאה ושמונים אלף בחור עשה מלחמה להלחם עם ישראל להשיב את הממלכה לרחבעם׃"
    },
    {
      "verse": 2,
      "text": "ויהי דבר יהוה אל שמעיהו איש האלהים לאמר׃"
    },
    {
      "verse": 3,
      "text": "אמר אל רחבעם בן שלמה מלך יהודה ואל כל ישראל ביהודה ובנימן לאמר׃"
    },
    {
      "verse": 4,
      "text": "כה אמר יהוה לא תעלו ולא תלחמו עם אחיכם שובו איש לביתו כי מאתי נהיה הדבר הזה וישמעו את דברי יהוה וישבו מלכת אל ירבעם׃"
    },
    {
      "verse": 5,
      "text": "וישב רחבעם בירושלם ויבן ערים למצור ביהודה׃"
    },
    {
      "verse": 6,
      "text": "ויבן את בית לחם ואת עיטם ואת תקוע׃"
    },
    {
      "verse": 7,
      "text": "ואת בית צור ואת שוכו ואת עדלם׃"
    },
    {
      "verse": 8,
      "text": "ואת גת ואת מרשה ואת זיף׃"
    },
    {
      "verse": 9,
      "text": "ואת אדורים ואת לכיש ואת עזקה׃"
    },
    {
      "verse": 10,
      "text": "ואת צרעה ואת אילון ואת חברון אשר ביהודה ובבנימן ערי מצרות׃"
    },
    {
      "verse": 11,
      "text": "ויחזק את המצרות ויתן בהם נגידים ואצרות מאכל ושמן ויין׃"
    },
    {
      "verse": 12,
      "text": "ובכל עיר ועיר צנות ורמחים ויחזקם להרבה מאד ויהי לו יהודה ובנימן׃"
    },
    {
      "verse": 13,
      "text": "והכהנים והלוים אשר בכל ישראל התיצבו עליו מכל גבולם׃"
    },
    {
      "verse": 14,
      "text": "כי עזבו הלוים את מגרשיהם ואחזתם וילכו ליהודה ולירושלם כי הזניחם ירבעם ובניו מכהן ליהוה׃"
    },
    {
      "verse": 15,
      "text": "ויעמד לו כהנים לבמות ולשעירים ולעגלים אשר עשה׃"
    },
    {
      "verse": 16,
      "text": "ואחריהם מכל שבטי ישראל הנתנים את לבבם לבקש את יהוה אלהי ישראל באו ירושלם לזבוח ליהוה אלהי אבותיהם׃"
    },
    {
      "verse": 17,
      "text": "ויחזקו את מלכות יהודה ויאמצו את רחבעם בן שלמה לשנים שלוש כי הלכו בדרך דויד ושלמה לשנים שלוש׃"
    },
    {
      "verse": 18,
      "text": "ויקח לו רחבעם אשה את מחלת בן ירימות בן דויד אביהיל בת אליאב בן ישי׃"
    },
    {
      "verse": 19,
      "text": "ותלד לו בנים את יעוש ואת שמריה ואת זהם׃"
    },
    {
      "verse": 20,
      "text": "ואחריה לקח את מעכה בת אבשלום ותלד לו את אביה ואת עתי ואת זיזא ואת שלמית׃"
    },
    {
      "verse": 21,
      "text": "ויאהב רחבעם את מעכה בת אבשלום מכל נשיו ופילגשיו כי נשים שמונה עשרה נשא ופילגשים ששים ויולד עשרים ושמונה בנים וששים בנות׃"
    },
    {
      "verse": 22,
      "text": "ויעמד לראש רחבעם את אביה בן מעכה לנגיד באחיו כי להמליכו׃"
    },
    {
      "verse": 23,
      "text": "ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישאל המון נשים׃"
    }
  ]
}
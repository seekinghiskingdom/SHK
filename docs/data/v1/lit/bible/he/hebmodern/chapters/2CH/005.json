{
  "book_id": "2CH",
  "chapter": 5,
  "verses": [
    {
      "verse": 1,
      "text": "ותשלם כל המלאכה אשר עשה שלמה לבית יהוה ויבא שלמה את קדשי דויד אביו ואת הכסף ואת הזהב ואת כל הכלים נתן באצרות בית האלהים׃"
    },
    {
      "verse": 2,
      "text": "אז יקהיל שלמה את זקני ישראל ואת כל ראשי המטות נשיאי האבות לבני ישראל אל ירושלם להעלות את ארון ברית יהוה מעיר דויד היא ציון׃"
    },
    {
      "verse": 3,
      "text": "ויקהלו אל המלך כל איש ישראל בחג הוא החדש השבעי׃"
    },
    {
      "verse": 4,
      "text": "ויבאו כל זקני ישראל וישאו הלוים את הארון׃"
    },
    {
      "verse": 5,
      "text": "ויעלו את הארון ואת אהל מועד ואת כל כלי הקדש אשר באהל העלו אתם הכהנים הלוים׃"
    },
    {
      "verse": 6,
      "text": "והמלך שלמה וכל עדת ישראל הנועדים עליו לפני הארון מזבחים צאן ובקר אשר לא יספרו ולא ימנו מרב׃"
    },
    {
      "verse": 7,
      "text": "ויביאו הכהנים את ארון ברית יהוה אל מקומו אל דביר הבית אל קדש הקדשים אל תחת כנפי הכרובים׃"
    },
    {
      "verse": 8,
      "text": "ויהיו הכרובים פרשים כנפים על מקום הארון ויכסו הכרובים על הארון ועל בדיו מלמעלה׃"
    },
    {
      "verse": 9,
      "text": "ויאריכו הבדים ויראו ראשי הבדים מן הארון על פני הדביר ולא יראו החוצה ויהי שם עד היום הזה׃"
    },
    {
      "verse": 10,
      "text": "אין בארון רק שני הלחות אשר נתן משה בחרב אשר כרת יהוה עם בני ישראל בצאתם ממצרים׃"
    },
    {
      "verse": 11,
      "text": "ויהי בצאת הכהנים מן הקדש כי כל הכהנים הנמצאים התקדשו אין לשמור למחלקות׃"
    },
    {
      "verse": 12,
      "text": "והלוים המשררים לכלם לאסף להימן לידתון ולבניהם ולאחיהם מלבשים בוץ במצלתים ובנבלים וכנרות עמדים מזרח למזבח ועמהם כהנים למאה ועשרים מחצררים בחצצרות׃"
    },
    {
      "verse": 13,
      "text": "ויהי כאחד למחצצרים ולמשררים להשמיע קול אחד להלל ולהדות ליהוה וכהרים קול בחצצרות ובמצלתים ובכלי השיר ובהלל ליהוה כי טוב כי לעולם חסדו והבית מלא ענן בית יהוה׃"
    },
    {
      "verse": 14,
      "text": "ולא יכלו הכהנים לעמוד לשרת מפני הענן כי מלא כבוד יהוה את בית האלהים׃"
    }
  ]
}
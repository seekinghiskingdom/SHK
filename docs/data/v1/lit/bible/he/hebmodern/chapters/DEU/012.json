{
  "book_id": "DEU",
  "chapter": 12,
  "verses": [
    {
      "verse": 1,
      "text": "אלה החקים והמשפטים אשר תשמרון לעשות בארץ אשר נתן יהוה אלהי אבתיך לך לרשתה כל הימים אשר אתם חיים על האדמה׃"
    },
    {
      "verse": 2,
      "text": "אבד תאבדון את כל המקמות אשר עבדו שם הגוים אשר אתם ירשים אתם את אלהיהם על ההרים הרמים ועל הגבעות ותחת כל עץ רענן׃"
    },
    {
      "verse": 3,
      "text": "ונתצתם את מזבחתם ושברתם את מצבתם ואשריהם תשרפון באש ופסילי אלהיהם תגדעון ואבדתם את שמם מן המקום ההוא׃"
    },
    {
      "verse": 4,
      "text": "לא תעשון כן ליהוה אלהיכם׃"
    },
    {
      "verse": 5,
      "text": "כי אם אל המקום אשר יבחר יהוה אלהיכם מכל שבטיכם לשום את שמו שם לשכנו תדרשו ובאת שמה׃"
    },
    {
      "verse": 6,
      "text": "והבאתם שמה עלתיכם וזבחיכם ואת מעשרתיכם ואת תרומת ידכם ונדריכם ונדבתיכם ובכרת בקרכם וצאנכם׃"
    },
    {
      "verse": 7,
      "text": "ואכלתם שם לפני יהוה אלהיכם ושמחתם בכל משלח ידכם אתם ובתיכם אשר ברכך יהוה אלהיך׃"
    },
    {
      "verse": 8,
      "text": "לא תעשון ככל אשר אנחנו עשים פה היום איש כל הישר בעיניו׃"
    },
    {
      "verse": 9,
      "text": "כי לא באתם עד עתה אל המנוחה ואל הנחלה אשר יהוה אלהיך נתן לך׃"
    },
    {
      "verse": 10,
      "text": "ועברתם את הירדן וישבתם בארץ אשר יהוה אלהיכם מנחיל אתכם והניח לכם מכל איביכם מסביב וישבתם בטח׃"
    },
    {
      "verse": 11,
      "text": "והיה המקום אשר יבחר יהוה אלהיכם בו לשכן שמו שם שמה תביאו את כל אשר אנכי מצוה אתכם עולתיכם וזבחיכם מעשרתיכם ותרמת ידכם וכל מבחר נדריכם אשר תדרו ליהוה׃"
    },
    {
      "verse": 12,
      "text": "ושמחתם לפני יהוה אלהיכם אתם ובניכם ובנתיכם ועבדיכם ואמהתיכם והלוי אשר בשעריכם כי אין לו חלק ונחלה אתכם׃"
    },
    {
      "verse": 13,
      "text": "השמר לך פן תעלה עלתיך בכל מקום אשר תראה׃"
    },
    {
      "verse": 14,
      "text": "כי אם במקום אשר יבחר יהוה באחד שבטיך שם תעלה עלתיך ושם תעשה כל אשר אנכי מצוך׃"
    },
    {
      "verse": 15,
      "text": "רק בכל אות נפשך תזבח ואכלת בשר כברכת יהוה אלהיך אשר נתן לך בכל שעריך הטמא והטהור יאכלנו כצבי וכאיל׃"
    },
    {
      "verse": 16,
      "text": "רק הדם לא תאכלו על הארץ תשפכנו כמים׃"
    },
    {
      "verse": 17,
      "text": "לא תוכל לאכל בשעריך מעשר דגנך ותירשך ויצהרך ובכרת בקרך וצאנך וכל נדריך אשר תדר ונדבתיך ותרומת ידך׃"
    },
    {
      "verse": 18,
      "text": "כי אם לפני יהוה אלהיך תאכלנו במקום אשר יבחר יהוה אלהיך בו אתה ובנך ובתך ועבדך ואמתך והלוי אשר בשעריך ושמחת לפני יהוה אלהיך בכל משלח ידך׃"
    },
    {
      "verse": 19,
      "text": "השמר לך פן תעזב את הלוי כל ימיך על אדמתך׃"
    },
    {
      "verse": 20,
      "text": "כי ירחיב יהוה אלהיך את גבולך כאשר דבר לך ואמרת אכלה בשר כי תאוה נפשך לאכל בשר בכל אות נפשך תאכל בשר׃"
    },
    {
      "verse": 21,
      "text": "כי ירחק ממך המקום אשר יבחר יהוה אלהיך לשום שמו שם וזבחת מבקרך ומצאנך אשר נתן יהוה לך כאשר צויתך ואכלת בשעריך בכל אות נפשך׃"
    },
    {
      "verse": 22,
      "text": "אך כאשר יאכל את הצבי ואת האיל כן תאכלנו הטמא והטהור יחדו יאכלנו׃"
    },
    {
      "verse": 23,
      "text": "רק חזק לבלתי אכל הדם כי הדם הוא הנפש ולא תאכל הנפש עם הבשר׃"
    },
    {
      "verse": 24,
      "text": "לא תאכלנו על הארץ תשפכנו כמים׃"
    },
    {
      "verse": 25,
      "text": "לא תאכלנו למען ייטב לך ולבניך אחריך כי תעשה הישר בעיני יהוה׃"
    },
    {
      "verse": 26,
      "text": "רק קדשיך אשר יהיו לך ונדריך תשא ובאת אל המקום אשר יבחר יהוה׃"
    },
    {
      "verse": 27,
      "text": "ועשית עלתיך הבשר והדם על מזבח יהוה אלהיך ודם זבחיך ישפך על מזבח יהוה אלהיך והבשר תאכל׃"
    },
    {
      "verse": 28,
      "text": "שמר ושמעת את כל הדברים האלה אשר אנכי מצוך למען ייטב לך ולבניך אחריך עד עולם כי תעשה הטוב והישר בעיני יהוה אלהיך׃"
    },
    {
      "verse": 29,
      "text": "כי יכרית יהוה אלהיך את הגוים אשר אתה בא שמה לרשת אותם מפניך וירשת אתם וישבת בארצם׃"
    },
    {
      "verse": 30,
      "text": "השמר לך פן תנקש אחריהם אחרי השמדם מפניך ופן תדרש לאלהיהם לאמר איכה יעבדו הגוים האלה את אלהיהם ואעשה כן גם אני׃"
    },
    {
      "verse": 31,
      "text": "לא תעשה כן ליהוה אלהיך כי כל תועבת יהוה אשר שנא עשו לאלהיהם כי גם את בניהם ואת בנתיהם ישרפו באש לאלהיהם׃"
    },
    {
      "verse": 32,
      "text": "את כל הדבר אשר אנכי מצוה אתכם אתו תשמרו לעשות לא תסף עליו ולא תגרע ממנו׃"
    }
  ]
}
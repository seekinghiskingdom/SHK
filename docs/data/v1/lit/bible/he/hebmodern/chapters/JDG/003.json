{
  "book_id": "JDG",
  "chapter": 3,
  "verses": [
    {
      "verse": 1,
      "text": "ואלה הגוים אשר הניח יהוה לנסות בם את ישראל את כל אשר לא ידעו את כל מלחמות כנען׃"
    },
    {
      "verse": 2,
      "text": "רק למען דעת דרות בני ישראל ללמדם מלחמה רק אשר לפנים לא ידעום׃"
    },
    {
      "verse": 3,
      "text": "חמשת סרני פלשתים וכל הכנעני והצידני והחוי ישב הר הלבנון מהר בעל חרמון עד לבוא חמת׃"
    },
    {
      "verse": 4,
      "text": "ויהיו לנסות בם את ישראל לדעת הישמעו את מצות יהוה אשר צוה את אבותם ביד משה׃"
    },
    {
      "verse": 5,
      "text": "ובני ישראל ישבו בקרב הכנעני החתי והאמרי והפרזי והחוי והיבוסי׃"
    },
    {
      "verse": 6,
      "text": "ויקחו את בנותיהם להם לנשים ואת בנותיהם נתנו לבניהם ויעבדו את אלהיהם׃"
    },
    {
      "verse": 7,
      "text": "ויעשו בני ישראל את הרע בעיני יהוה וישכחו את יהוה אלהיהם ויעבדו את הבעלים ואת האשרות׃"
    },
    {
      "verse": 8,
      "text": "ויחר אף יהוה בישראל וימכרם ביד כושן רשעתים מלך ארם נהרים ויעבדו בני ישראל את כושן רשעתים שמנה שנים׃"
    },
    {
      "verse": 9,
      "text": "ויזעקו בני ישראל אל יהוה ויקם יהוה מושיע לבני ישראל ויושיעם את עתניאל בן קנז אחי כלב הקטן ממנו׃"
    },
    {
      "verse": 10,
      "text": "ותהי עליו רוח יהוה וישפט את ישראל ויצא למלחמה ויתן יהוה בידו את כושן רשעתים מלך ארם ותעז ידו על כושן רשעתים׃"
    },
    {
      "verse": 11,
      "text": "ותשקט הארץ ארבעים שנה וימת עתניאל בן קנז׃"
    },
    {
      "verse": 12,
      "text": "ויספו בני ישראל לעשות הרע בעיני יהוה ויחזק יהוה את עגלון מלך מואב על ישראל על כי עשו את הרע בעיני יהוה׃"
    },
    {
      "verse": 13,
      "text": "ויאסף אליו את בני עמון ועמלק וילך ויך את ישראל ויירשו את עיר התמרים׃"
    },
    {
      "verse": 14,
      "text": "ויעבדו בני ישראל את עגלון מלך מואב שמונה עשרה שנה׃"
    },
    {
      "verse": 15,
      "text": "ויזעקו בני ישראל אל יהוה ויקם יהוה להם מושיע את אהוד בן גרא בן הימיני איש אטר יד ימינו וישלחו בני ישראל בידו מנחה לעגלון מלך מואב׃"
    },
    {
      "verse": 16,
      "text": "ויעש לו אהוד חרב ולה שני פיות גמד ארכה ויחגר אותה מתחת למדיו על ירך ימינו׃"
    },
    {
      "verse": 17,
      "text": "ויקרב את המנחה לעגלון מלך מואב ועגלון איש בריא מאד׃"
    },
    {
      "verse": 18,
      "text": "ויהי כאשר כלה להקריב את המנחה וישלח את העם נשאי המנחה׃"
    },
    {
      "verse": 19,
      "text": "והוא שב מן הפסילים אשר את הגלגל ויאמר דבר סתר לי אליך המלך ויאמר הס ויצאו מעליו כל העמדים עליו׃"
    },
    {
      "verse": 20,
      "text": "ואהוד בא אליו והוא ישב בעלית המקרה אשר לו לבדו ויאמר אהוד דבר אלהים לי אליך ויקם מעל הכסא׃"
    },
    {
      "verse": 21,
      "text": "וישלח אהוד את יד שמאלו ויקח את החרב מעל ירך ימינו ויתקעה בבטנו׃"
    },
    {
      "verse": 22,
      "text": "ויבא גם הנצב אחר הלהב ויסגר החלב בעד הלהב כי לא שלף החרב מבטנו ויצא הפרשדנה׃"
    },
    {
      "verse": 23,
      "text": "ויצא אהוד המסדרונה ויסגר דלתות העליה בעדו ונעל׃"
    },
    {
      "verse": 24,
      "text": "והוא יצא ועבדיו באו ויראו והנה דלתות העליה נעלות ויאמרו אך מסיך הוא את רגליו בחדר המקרה׃"
    },
    {
      "verse": 25,
      "text": "ויחילו עד בוש והנה איננו פתח דלתות העליה ויקחו את המפתח ויפתחו והנה אדניהם נפל ארצה מת׃"
    },
    {
      "verse": 26,
      "text": "ואהוד נמלט עד התמהמהם והוא עבר את הפסילים וימלט השעירתה׃"
    },
    {
      "verse": 27,
      "text": "ויהי בבואו ויתקע בשופר בהר אפרים וירדו עמו בני ישראל מן ההר והוא לפניהם׃"
    },
    {
      "verse": 28,
      "text": "ויאמר אלהם רדפו אחרי כי נתן יהוה את איביכם את מואב בידכם וירדו אחריו וילכדו את מעברות הירדן למואב ולא נתנו איש לעבר׃"
    },
    {
      "verse": 29,
      "text": "ויכו את מואב בעת ההיא כעשרת אלפים איש כל שמן וכל איש חיל ולא נמלט איש׃"
    },
    {
      "verse": 30,
      "text": "ותכנע מואב ביום ההוא תחת יד ישראל ותשקט הארץ שמונים שנה׃"
    },
    {
      "verse": 31,
      "text": "ואחריו היה שמגר בן ענת ויך את פלשתים שש מאות איש במלמד הבקר וישע גם הוא את ישראל׃"
    }
  ]
}
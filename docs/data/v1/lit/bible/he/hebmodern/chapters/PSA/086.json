{
  "book_id": "PSA",
  "chapter": 86,
  "verses": [
    {
      "verse": 1,
      "text": "תפלה לדוד הטה יהוה אזנך ענני כי עני ואביון אני׃"
    },
    {
      "verse": 2,
      "text": "שמרה נפשי כי חסיד אני הושע עבדך אתה אלהי הבוטח אליך׃"
    },
    {
      "verse": 3,
      "text": "חנני אדני כי אליך אקרא כל היום׃"
    },
    {
      "verse": 4,
      "text": "שמח נפש עבדך כי אליך אדני נפשי אשא׃"
    },
    {
      "verse": 5,
      "text": "כי אתה אדני טוב וסלח ורב חסד לכל קראיך׃"
    },
    {
      "verse": 6,
      "text": "האזינה יהוה תפלתי והקשיבה בקול תחנונותי׃"
    },
    {
      "verse": 7,
      "text": "ביום צרתי אקראך כי תענני׃"
    },
    {
      "verse": 8,
      "text": "אין כמוך באלהים אדני ואין כמעשיך׃"
    },
    {
      "verse": 9,
      "text": "כל גוים אשר עשית יבואו וישתחוו לפניך אדני ויכבדו לשמך׃"
    },
    {
      "verse": 10,
      "text": "כי גדול אתה ועשה נפלאות אתה אלהים לבדך׃"
    },
    {
      "verse": 11,
      "text": "הורני יהוה דרכך אהלך באמתך יחד לבבי ליראה שמך׃"
    },
    {
      "verse": 12,
      "text": "אודך אדני אלהי בכל לבבי ואכבדה שמך לעולם׃"
    },
    {
      "verse": 13,
      "text": "כי חסדך גדול עלי והצלת נפשי משאול תחתיה׃"
    },
    {
      "verse": 14,
      "text": "אלהים זדים קמו עלי ועדת עריצים בקשו נפשי ולא שמוך לנגדם׃"
    },
    {
      "verse": 15,
      "text": "ואתה אדני אל רחום וחנון ארך אפים ורב חסד ואמת׃"
    },
    {
      "verse": 16,
      "text": "פנה אלי וחנני תנה עזך לעבדך והושיעה לבן אמתך׃"
    },
    {
      "verse": 17,
      "text": "עשה עמי אות לטובה ויראו שנאי ויבשו כי אתה יהוה עזרתני ונחמתני׃"
    }
  ]
}
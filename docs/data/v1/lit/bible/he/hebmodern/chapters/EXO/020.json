{
  "book_id": "EXO",
  "chapter": 20,
  "verses": [
    {
      "verse": 1,
      "text": "וידבר אלהים את כל הדברים האלה לאמר׃"
    },
    {
      "verse": 2,
      "text": "אנכי יהוה אלהיך אשר הוצאתיך מארץ מצרים מבית עבדים׃"
    },
    {
      "verse": 3,
      "text": "לא יהיה לך אלהים אחרים על פני׃"
    },
    {
      "verse": 4,
      "text": "לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ׃"
    },
    {
      "verse": 5,
      "text": "לא תשתחוה להם ולא תעבדם כי אנכי יהוה אלהיך אל קנא פקד עון אבת על בנים על שלשים ועל רבעים לשנאי׃"
    },
    {
      "verse": 6,
      "text": "ועשה חסד לאלפים לאהבי ולשמרי מצותי׃"
    },
    {
      "verse": 7,
      "text": "לא תשא את שם יהוה אלהיך לשוא כי לא ינקה יהוה את אשר ישא את שמו לשוא׃"
    },
    {
      "verse": 8,
      "text": "זכור את יום השבת לקדשו׃"
    },
    {
      "verse": 9,
      "text": "ששת ימים תעבד ועשית כל מלאכתך׃"
    },
    {
      "verse": 10,
      "text": "ויום השביעי שבת ליהוה אלהיך לא תעשה כל מלאכה אתה ובנך ובתך עבדך ואמתך ובהמתך וגרך אשר בשעריך׃"
    },
    {
      "verse": 11,
      "text": "כי ששת ימים עשה יהוה את השמים ואת הארץ את הים ואת כל אשר בם וינח ביום השביעי על כן ברך יהוה את יום השבת ויקדשהו׃"
    },
    {
      "verse": 12,
      "text": "כבד את אביך ואת אמך למען יארכון ימיך על האדמה אשר יהוה אלהיך נתן לך׃"
    },
    {
      "verse": 13,
      "text": "לא תרצח׃"
    },
    {
      "verse": 14,
      "text": "לא תנאף׃"
    },
    {
      "verse": 15,
      "text": "לא תגנב׃"
    },
    {
      "verse": 16,
      "text": "לא תענה ברעך עד שקר׃"
    },
    {
      "verse": 17,
      "text": "לא תחמד בית רעך לא תחמד אשת רעך ועבדו ואמתו ושורו וחמרו וכל אשר לרעך׃"
    },
    {
      "verse": 18,
      "text": "וכל העם ראים את הקולת ואת הלפידם ואת קול השפר ואת ההר עשן וירא העם וינעו ויעמדו מרחק׃"
    },
    {
      "verse": 19,
      "text": "ויאמרו אל משה דבר אתה עמנו ונשמעה ואל ידבר עמנו אלהים פן נמות׃"
    },
    {
      "verse": 20,
      "text": "ויאמר משה אל העם אל תיראו כי לבעבור נסות אתכם בא האלהים ובעבור תהיה יראתו על פניכם לבלתי תחטאו׃"
    },
    {
      "verse": 21,
      "text": "ויעמד העם מרחק ומשה נגש אל הערפל אשר שם האלהים׃"
    },
    {
      "verse": 22,
      "text": "ויאמר יהוה אל משה כה תאמר אל בני ישראל אתם ראיתם כי מן השמים דברתי עמכם׃"
    },
    {
      "verse": 23,
      "text": "לא תעשון אתי אלהי כסף ואלהי זהב לא תעשו לכם׃"
    },
    {
      "verse": 24,
      "text": "מזבח אדמה תעשה לי וזבחת עליו את עלתיך ואת שלמיך את צאנך ואת בקרך בכל המקום אשר אזכיר את שמי אבוא אליך וברכתיך׃"
    },
    {
      "verse": 25,
      "text": "ואם מזבח אבנים תעשה לי לא תבנה אתהן גזית כי חרבך הנפת עליה ותחללה׃"
    },
    {
      "verse": 26,
      "text": "ולא תעלה במעלת על מזבחי אשר לא תגלה ערותך עליו׃"
    }
  ]
}
{
  "book_id": "ISA",
  "chapter": 52,
  "verses": [
    {
      "verse": 1,
      "text": "עורי עורי לבשי עזך ציון לבשי בגדי תפארתך ירושלם עיר הקדש כי לא יוסיף יבא בך עוד ערל וטמא׃"
    },
    {
      "verse": 2,
      "text": "התנערי מעפר קומי שבי ירושלם התפתחו מוסרי צוארך שביה בת ציון׃"
    },
    {
      "verse": 3,
      "text": "כי כה אמר יהוה חנם נמכרתם ולא בכסף תגאלו׃"
    },
    {
      "verse": 4,
      "text": "כי כה אמר אדני יהוה מצרים ירד עמי בראשנה לגור שם ואשור באפס עשקו׃"
    },
    {
      "verse": 5,
      "text": "ועתה מה לי פה נאם יהוה כי לקח עמי חנם משלו יהילילו נאם יהוה ותמיד כל היום שמי מנאץ׃"
    },
    {
      "verse": 6,
      "text": "לכן ידע עמי שמי לכן ביום ההוא כי אני הוא המדבר הנני׃"
    },
    {
      "verse": 7,
      "text": "מה נאוו על ההרים רגלי מבשר משמיע שלום מבשר טוב משמיע ישועה אמר לציון מלך אלהיך׃"
    },
    {
      "verse": 8,
      "text": "קול צפיך נשאו קול יחדו ירננו כי עין בעין יראו בשוב יהוה ציון׃"
    },
    {
      "verse": 9,
      "text": "פצחו רננו יחדו חרבות ירושלם כי נחם יהוה עמו גאל ירושלם׃"
    },
    {
      "verse": 10,
      "text": "חשף יהוה את זרוע קדשו לעיני כל הגוים וראו כל אפסי ארץ את ישועת אלהינו׃"
    },
    {
      "verse": 11,
      "text": "סורו סורו צאו משם טמא אל תגעו צאו מתוכה הברו נשאי כלי יהוה׃"
    },
    {
      "verse": 12,
      "text": "כי לא בחפזון תצאו ובמנוסה לא תלכון כי הלך לפניכם יהוה ומאספכם אלהי ישראל׃"
    },
    {
      "verse": 13,
      "text": "הנה ישכיל עבדי ירום ונשא וגבה מאד׃"
    },
    {
      "verse": 14,
      "text": "כאשר שממו עליך רבים כן משחת מאיש מראהו ותארו מבני אדם׃"
    },
    {
      "verse": 15,
      "text": "כן יזה גוים רבים עליו יקפצו מלכים פיהם כי אשר לא ספר להם ראו ואשר לא שמעו התבוננו׃"
    }
  ]
}
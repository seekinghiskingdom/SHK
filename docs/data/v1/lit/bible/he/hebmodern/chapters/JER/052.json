{
  "book_id": "JER",
  "chapter": 52,
  "verses": [
    {
      "verse": 1,
      "text": "בן עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל בת ירמיהו מלבנה׃"
    },
    {
      "verse": 2,
      "text": "ויעש הרע בעיני יהוה ככל אשר עשה יהויקים׃"
    },
    {
      "verse": 3,
      "text": "כי על אף יהוה היתה בירושלם ויהודה עד השליכו אותם מעל פניו וימרד צדקיהו במלך בבל׃"
    },
    {
      "verse": 4,
      "text": "ויהי בשנה התשעית למלכו בחדש העשירי בעשור לחדש בא נבוכדראצר מלך בבל הוא וכל חילו על ירושלם ויחנו עליה ויבנו עליה דיק סביב׃"
    },
    {
      "verse": 5,
      "text": "ותבא העיר במצור עד עשתי עשרה שנה למלך צדקיהו׃"
    },
    {
      "verse": 6,
      "text": "בחדש הרביעי בתשעה לחדש ויחזק הרעב בעיר ולא היה לחם לעם הארץ׃"
    },
    {
      "verse": 7,
      "text": "ותבקע העיר וכל אנשי המלחמה יברחו ויצאו מהעיר לילה דרך שער בין החמתים אשר על גן המלך וכשדים על העיר סביב וילכו דרך הערבה׃"
    },
    {
      "verse": 8,
      "text": "וירדפו חיל כשדים אחרי המלך וישיגו את צדקיהו בערבת ירחו וכל חילו נפצו מעליו׃"
    },
    {
      "verse": 9,
      "text": "ויתפשו את המלך ויעלו אתו אל מלך בבל רבלתה בארץ חמת וידבר אתו משפטים׃"
    },
    {
      "verse": 10,
      "text": "וישחט מלך בבל את בני צדקיהו לעיניו וגם את כל שרי יהודה שחט ברבלתה׃"
    },
    {
      "verse": 11,
      "text": "ואת עיני צדקיהו עור ויאסרהו בנחשתים ויבאהו מלך בבל בבלה ויתנהו בבית הפקדת עד יום מותו׃"
    },
    {
      "verse": 12,
      "text": "ובחדש החמישי בעשור לחדש היא שנת תשע עשרה שנה למלך נבוכדראצר מלך בבל בא נבוזראדן רב טבחים עמד לפני מלך בבל בירושלם׃"
    },
    {
      "verse": 13,
      "text": "וישרף את בית יהוה ואת בית המלך ואת כל בתי ירושלם ואת כל בית הגדול שרף באש׃"
    },
    {
      "verse": 14,
      "text": "ואת כל חמות ירושלם סביב נתצו כל חיל כשדים אשר את רב טבחים׃"
    },
    {
      "verse": 15,
      "text": "ומדלות העם ואת יתר העם הנשארים בעיר ואת הנפלים אשר נפלו אל מלך בבל ואת יתר האמון הגלה נבוזראדן רב טבחים׃"
    },
    {
      "verse": 16,
      "text": "ומדלות הארץ השאיר נבוזראדן רב טבחים לכרמים וליגבים׃"
    },
    {
      "verse": 17,
      "text": "ואת עמודי הנחשת אשר לבית יהוה ואת המכנות ואת ים הנחשת אשר בבית יהוה שברו כשדים וישאו את כל נחשתם בבלה׃"
    },
    {
      "verse": 18,
      "text": "ואת הסרות ואת היעים ואת המזמרות ואת המזרקת ואת הכפות ואת כל כלי הנחשת אשר ישרתו בהם לקחו׃"
    },
    {
      "verse": 19,
      "text": "ואת הספים ואת המחתות ואת המזרקות ואת הסירות ואת המנרות ואת הכפות ואת המנקיות אשר זהב זהב ואשר כסף כסף לקח רב טבחים׃"
    },
    {
      "verse": 20,
      "text": "העמודים שנים הים אחד והבקר שנים עשר נחשת אשר תחת המכנות אשר עשה המלך שלמה לבית יהוה לא היה משקל לנחשתם כל הכלים האלה׃"
    },
    {
      "verse": 21,
      "text": "והעמודים שמנה עשרה אמה קומה העמד האחד וחוט שתים עשרה אמה יסבנו ועביו ארבע אצבעות נבוב׃"
    },
    {
      "verse": 22,
      "text": "וכתרת עליו נחשת וקומת הכתרת האחת חמש אמות ושבכה ורמונים על הכותרת סביב הכל נחשת וכאלה לעמוד השני ורמונים׃"
    },
    {
      "verse": 23,
      "text": "ויהיו הרמנים תשעים וששה רוחה כל הרמונים מאה על השבכה סביב׃"
    },
    {
      "verse": 24,
      "text": "ויקח רב טבחים את שריה כהן הראש ואת צפניה כהן המשנה ואת שלשת שמרי הסף׃"
    },
    {
      "verse": 25,
      "text": "ומן העיר לקח סריס אחד אשר היה פקיד על אנשי המלחמה ושבעה אנשים מראי פני המלך אשר נמצאו בעיר ואת ספר שר הצבא המצבא את עם הארץ וששים איש מעם הארץ הנמצאים בתוך העיר׃"
    },
    {
      "verse": 26,
      "text": "ויקח אותם נבוזראדן רב טבחים וילך אותם אל מלך בבל רבלתה׃"
    },
    {
      "verse": 27,
      "text": "ויכה אותם מלך בבל וימתם ברבלה בארץ חמת ויגל יהודה מעל אדמתו׃"
    },
    {
      "verse": 28,
      "text": "זה העם אשר הגלה נבוכדראצר בשנת שבע יהודים שלשת אלפים ועשרים ושלשה׃"
    },
    {
      "verse": 29,
      "text": "בשנת שמונה עשרה לנבוכדראצר מירושלם נפש שמנה מאות שלשים ושנים׃"
    },
    {
      "verse": 30,
      "text": "בשנת שלש ועשרים לנבוכדראצר הגלה נבוזראדן רב טבחים יהודים נפש שבע מאות ארבעים וחמשה כל נפש ארבעת אלפים ושש מאות׃"
    },
    {
      "verse": 31,
      "text": "ויהי בשלשים ושבע שנה לגלות יהויכן מלך יהודה בשנים עשר חדש בעשרים וחמשה לחדש נשא אויל מרדך מלך בבל בשנת מלכתו את ראש יהויכין מלך יהודה ויצא אותו מבית הכליא׃"
    },
    {
      "verse": 32,
      "text": "וידבר אתו טבות ויתן את כסאו ממעל לכסא מלכים אשר אתו בבבל׃"
    },
    {
      "verse": 33,
      "text": "ושנה את בגדי כלאו ואכל לחם לפניו תמיד כל ימי חיו׃"
    },
    {
      "verse": 34,
      "text": "וארחתו ארחת תמיד נתנה לו מאת מלך בבל דבר יום ביומו עד יום מותו כל ימי חייו׃"
    }
  ]
}
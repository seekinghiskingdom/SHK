{
  "book_id": "JOB",
  "chapter": 34,
  "verses": [
    {
      "verse": 1,
      "text": "ויען אליהוא ויאמר׃"
    },
    {
      "verse": 2,
      "text": "שמעו חכמים מלי וידעים האזינו לי׃"
    },
    {
      "verse": 3,
      "text": "כי אזן מלין תבחן וחך יטעם לאכל׃"
    },
    {
      "verse": 4,
      "text": "משפט נבחרה לנו נדעה בינינו מה טוב׃"
    },
    {
      "verse": 5,
      "text": "כי אמר איוב צדקתי ואל הסיר משפטי׃"
    },
    {
      "verse": 6,
      "text": "על משפטי אכזב אנוש חצי בלי פשע׃"
    },
    {
      "verse": 7,
      "text": "מי גבר כאיוב ישתה לעג כמים׃"
    },
    {
      "verse": 8,
      "text": "וארח לחברה עם פעלי און וללכת עם אנשי רשע׃"
    },
    {
      "verse": 9,
      "text": "כי אמר לא יסכן גבר ברצתו עם אלהים׃"
    },
    {
      "verse": 10,
      "text": "לכן אנשי לבב שמעו לי חללה לאל מרשע ושדי מעול׃"
    },
    {
      "verse": 11,
      "text": "כי פעל אדם ישלם לו וכארח איש ימצאנו׃"
    },
    {
      "verse": 12,
      "text": "אף אמנם אל לא ירשיע ושדי לא יעות משפט׃"
    },
    {
      "verse": 13,
      "text": "מי פקד עליו ארצה ומי שם תבל כלה׃"
    },
    {
      "verse": 14,
      "text": "אם ישים אליו לבו רוחו ונשמתו אליו יאסף׃"
    },
    {
      "verse": 15,
      "text": "יגוע כל בשר יחד ואדם על עפר ישוב׃"
    },
    {
      "verse": 16,
      "text": "ואם בינה שמעה זאת האזינה לקול מלי׃"
    },
    {
      "verse": 17,
      "text": "האף שונא משפט יחבוש ואם צדיק כביר תרשיע׃"
    },
    {
      "verse": 18,
      "text": "האמר למלך בליעל רשע אל נדיבים׃"
    },
    {
      "verse": 19,
      "text": "אשר לא נשא פני שרים ולא נכר שוע לפני דל כי מעשה ידיו כלם׃"
    },
    {
      "verse": 20,
      "text": "רגע ימתו וחצות לילה יגעשו עם ויעברו ויסירו אביר לא ביד׃"
    },
    {
      "verse": 21,
      "text": "כי עיניו על דרכי איש וכל צעדיו יראה׃"
    },
    {
      "verse": 22,
      "text": "אין חשך ואין צלמות להסתר שם פעלי און׃"
    },
    {
      "verse": 23,
      "text": "כי לא על איש ישים עוד להלך אל אל במשפט׃"
    },
    {
      "verse": 24,
      "text": "ירע כבירים לא חקר ויעמד אחרים תחתם׃"
    },
    {
      "verse": 25,
      "text": "לכן יכיר מעבדיהם והפך לילה וידכאו׃"
    },
    {
      "verse": 26,
      "text": "תחת רשעים ספקם במקום ראים׃"
    },
    {
      "verse": 27,
      "text": "אשר על כן סרו מאחריו וכל דרכיו לא השכילו׃"
    },
    {
      "verse": 28,
      "text": "להביא עליו צעקת דל וצעקת עניים ישמע׃"
    },
    {
      "verse": 29,
      "text": "והוא ישקט ומי ירשע ויסתר פנים ומי ישורנו ועל גוי ועל אדם יחד׃"
    },
    {
      "verse": 30,
      "text": "ממלך אדם חנף ממקשי עם׃"
    },
    {
      "verse": 31,
      "text": "כי אל אל האמר נשאתי לא אחבל׃"
    },
    {
      "verse": 32,
      "text": "בלעדי אחזה אתה הרני אם עול פעלתי לא אסיף׃"
    },
    {
      "verse": 33,
      "text": "המעמך ישלמנה כי מאסת כי אתה תבחר ולא אני ומה ידעת דבר׃"
    },
    {
      "verse": 34,
      "text": "אנשי לבב יאמרו לי וגבר חכם שמע לי׃"
    },
    {
      "verse": 35,
      "text": "איוב לא בדעת ידבר ודבריו לא בהשכיל׃"
    },
    {
      "verse": 36,
      "text": "אבי יבחן איוב עד נצח על תשבת באנשי און׃"
    },
    {
      "verse": 37,
      "text": "כי יסיף על חטאתו פשע בינינו יספוק וירב אמריו לאל׃"
    }
  ]
}
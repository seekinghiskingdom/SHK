{
  "book_id": "PSA",
  "chapter": 116,
  "verses": [
    {
      "verse": 1,
      "text": "אהבתי כי ישמע יהוה את קולי תחנוני׃"
    },
    {
      "verse": 2,
      "text": "כי הטה אזנו לי ובימי אקרא׃"
    },
    {
      "verse": 3,
      "text": "אפפוני חבלי מות ומצרי שאול מצאוני צרה ויגון אמצא׃"
    },
    {
      "verse": 4,
      "text": "ובשם יהוה אקרא אנה יהוה מלטה נפשי׃"
    },
    {
      "verse": 5,
      "text": "חנון יהוה וצדיק ואלהינו מרחם׃"
    },
    {
      "verse": 6,
      "text": "שמר פתאים יהוה דלותי ולי יהושיע׃"
    },
    {
      "verse": 7,
      "text": "שובי נפשי למנוחיכי כי יהוה גמל עליכי׃"
    },
    {
      "verse": 8,
      "text": "כי חלצת נפשי ממות את עיני מן דמעה את רגלי מדחי׃"
    },
    {
      "verse": 9,
      "text": "אתהלך לפני יהוה בארצות החיים׃"
    },
    {
      "verse": 10,
      "text": "האמנתי כי אדבר אני עניתי מאד׃"
    },
    {
      "verse": 11,
      "text": "אני אמרתי בחפזי כל האדם כזב׃"
    },
    {
      "verse": 12,
      "text": "מה אשיב ליהוה כל תגמולוהי עלי׃"
    },
    {
      "verse": 13,
      "text": "כוס ישועות אשא ובשם יהוה אקרא׃"
    },
    {
      "verse": 14,
      "text": "נדרי ליהוה אשלם נגדה נא לכל עמו׃"
    },
    {
      "verse": 15,
      "text": "יקר בעיני יהוה המותה לחסידיו׃"
    },
    {
      "verse": 16,
      "text": "אנה יהוה כי אני עבדך אני עבדך בן אמתך פתחת למוסרי׃"
    },
    {
      "verse": 17,
      "text": "לך אזבח זבח תודה ובשם יהוה אקרא׃"
    },
    {
      "verse": 18,
      "text": "נדרי ליהוה אשלם נגדה נא לכל עמו׃"
    },
    {
      "verse": 19,
      "text": "בחצרות בית יהוה בתוככי ירושלם הללו יה׃"
    }
  ]
}
{
  "book_id": "JER",
  "chapter": 12,
  "verses": [
    {
      "verse": 1,
      "text": "צדיק אתה יהוה כי אריב אליך אך משפטים אדבר אותך מדוע דרך רשעים צלחה שלו כל בגדי בגד׃"
    },
    {
      "verse": 2,
      "text": "נטעתם גם שרשו ילכו גם עשו פרי קרוב אתה בפיהם ורחוק מכליותיהם׃"
    },
    {
      "verse": 3,
      "text": "ואתה יהוה ידעתני תראני ובחנת לבי אתך התקם כצאן לטבחה והקדשם ליום הרגה׃"
    },
    {
      "verse": 4,
      "text": "עד מתי תאבל הארץ ועשב כל השדה ייבש מרעת ישבי בה ספתה בהמות ועוף כי אמרו לא יראה את אחריתנו׃"
    },
    {
      "verse": 5,
      "text": "כי את רגלים רצתה וילאוך ואיך תתחרה את הסוסים ובארץ שלום אתה בוטח ואיך תעשה בגאון הירדן׃"
    },
    {
      "verse": 6,
      "text": "כי גם אחיך ובית אביך גם המה בגדו בך גם המה קראו אחריך מלא אל תאמן בם כי ידברו אליך טובות׃"
    },
    {
      "verse": 7,
      "text": "עזבתי את ביתי נטשתי את נחלתי נתתי את ידדות נפשי בכף איביה׃"
    },
    {
      "verse": 8,
      "text": "היתה לי נחלתי כאריה ביער נתנה עלי בקולה על כן שנאתיה׃"
    },
    {
      "verse": 9,
      "text": "העיט צבוע נחלתי לי העיט סביב עליה לכו אספו כל חית השדה התיו לאכלה׃"
    },
    {
      "verse": 10,
      "text": "רעים רבים שחתו כרמי בססו את חלקתי נתנו את חלקת חמדתי למדבר שממה׃"
    },
    {
      "verse": 11,
      "text": "שמה לשממה אבלה עלי שממה נשמה כל הארץ כי אין איש שם על לב׃"
    },
    {
      "verse": 12,
      "text": "על כל שפים במדבר באו שדדים כי חרב ליהוה אכלה מקצה ארץ ועד קצה הארץ אין שלום לכל בשר׃"
    },
    {
      "verse": 13,
      "text": "זרעו חטים וקצים קצרו נחלו לא יועלו ובשו מתבואתיכם מחרון אף יהוה׃"
    },
    {
      "verse": 14,
      "text": "כה אמר יהוה על כל שכני הרעים הנגעים בנחלה אשר הנחלתי את עמי את ישראל הנני נתשם מעל אדמתם ואת בית יהודה אתוש מתוכם׃"
    },
    {
      "verse": 15,
      "text": "והיה אחרי נתשי אותם אשוב ורחמתים והשבתים איש לנחלתו ואיש לארצו׃"
    },
    {
      "verse": 16,
      "text": "והיה אם למד ילמדו את דרכי עמי להשבע בשמי חי יהוה כאשר למדו את עמי להשבע בבעל ונבנו בתוך עמי׃"
    },
    {
      "verse": 17,
      "text": "ואם לא ישמעו ונתשתי את הגוי ההוא נתוש ואבד נאם יהוה׃"
    }
  ]
}
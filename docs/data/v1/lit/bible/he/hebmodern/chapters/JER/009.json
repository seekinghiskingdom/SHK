{
  "book_id": "JER",
  "chapter": 9,
  "verses": [
    {
      "verse": 1,
      "text": "מי יתן ראשי מים ועיני מקור דמעה ואבכה יומם ולילה את חללי בת עמי׃"
    },
    {
      "verse": 2,
      "text": "מי יתנני במדבר מלון ארחים ואעזבה את עמי ואלכה מאתם כי כלם מנאפים עצרת בגדים׃"
    },
    {
      "verse": 3,
      "text": "וידרכו את לשונם קשתם שקר ולא לאמונה גברו בארץ כי מרעה אל רעה יצאו ואתי לא ידעו נאם יהוה׃"
    },
    {
      "verse": 4,
      "text": "איש מרעהו השמרו ועל כל אח אל תבטחו כי כל אח עקוב יעקב וכל רע רכיל יהלך׃"
    },
    {
      "verse": 5,
      "text": "ואיש ברעהו יהתלו ואמת לא ידברו למדו לשונם דבר שקר העוה נלאו׃"
    },
    {
      "verse": 6,
      "text": "שבתך בתוך מרמה במרמה מאנו דעת אותי נאם יהוה׃"
    },
    {
      "verse": 7,
      "text": "לכן כה אמר יהוה צבאות הנני צורפם ובחנתים כי איך אעשה מפני בת עמי׃"
    },
    {
      "verse": 8,
      "text": "חץ שוחט לשונם מרמה דבר בפיו שלום את רעהו ידבר ובקרבו ישים ארבו׃"
    },
    {
      "verse": 9,
      "text": "העל אלה לא אפקד בם נאם יהוה אם בגוי אשר כזה לא תתנקם נפשי׃"
    },
    {
      "verse": 10,
      "text": "על ההרים אשא בכי ונהי ועל נאות מדבר קינה כי נצתו מבלי איש עבר ולא שמעו קול מקנה מעוף השמים ועד בהמה נדדו הלכו׃"
    },
    {
      "verse": 11,
      "text": "ונתתי את ירושלם לגלים מעון תנים ואת ערי יהודה אתן שממה מבלי יושב׃"
    },
    {
      "verse": 12,
      "text": "מי האיש החכם ויבן את זאת ואשר דבר פי יהוה אליו ויגדה על מה אבדה הארץ נצתה כמדבר מבלי עבר׃"
    },
    {
      "verse": 13,
      "text": "ויאמר יהוה על עזבם את תורתי אשר נתתי לפניהם ולא שמעו בקולי ולא הלכו בה׃"
    },
    {
      "verse": 14,
      "text": "וילכו אחרי שררות לבם ואחרי הבעלים אשר למדום אבותם׃"
    },
    {
      "verse": 15,
      "text": "לכן כה אמר יהוה צבאות אלהי ישראל הנני מאכילם את העם הזה לענה והשקיתים מי ראש׃"
    },
    {
      "verse": 16,
      "text": "והפצותים בגוים אשר לא ידעו המה ואבותם ושלחתי אחריהם את החרב עד כלותי אותם׃"
    },
    {
      "verse": 17,
      "text": "כה אמר יהוה צבאות התבוננו וקראו למקוננות ותבואינה ואל החכמות שלחו ותבואנה׃"
    },
    {
      "verse": 18,
      "text": "ותמהרנה ותשנה עלינו נהי ותרדנה עינינו דמעה ועפעפינו יזלו מים׃"
    },
    {
      "verse": 19,
      "text": "כי קול נהי נשמע מציון איך שדדנו בשנו מאד כי עזבנו ארץ כי השליכו משכנותינו׃"
    },
    {
      "verse": 20,
      "text": "כי שמענה נשים דבר יהוה ותקח אזנכם דבר פיו ולמדנה בנותיכם נהי ואשה רעותה קינה׃"
    },
    {
      "verse": 21,
      "text": "כי עלה מות בחלונינו בא בארמנותינו להכרית עולל מחוץ בחורים מרחבות׃"
    },
    {
      "verse": 22,
      "text": "דבר כה נאם יהוה ונפלה נבלת האדם כדמן על פני השדה וכעמיר מאחרי הקצר ואין מאסף׃"
    },
    {
      "verse": 23,
      "text": "כה אמר יהוה אל יתהלל חכם בחכמתו ואל יתהלל הגבור בגבורתו אל יתהלל עשיר בעשרו׃"
    },
    {
      "verse": 24,
      "text": "כי אם בזאת יתהלל המתהלל השכל וידע אותי כי אני יהוה עשה חסד משפט וצדקה בארץ כי באלה חפצתי נאם יהוה׃"
    },
    {
      "verse": 25,
      "text": "הנה ימים באים נאם יהוה ופקדתי על כל מול בערלה׃"
    },
    {
      "verse": 26,
      "text": "על מצרים ועל יהודה ועל אדום ועל בני עמון ועל מואב ועל כל קצוצי פאה הישבים במדבר כי כל הגוים ערלים וכל בית ישראל ערלי לב׃"
    }
  ]
}
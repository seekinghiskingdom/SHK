{
  "book_id": "JDG",
  "chapter": 11,
  "verses": [
    {
      "verse": 1,
      "text": "ויפתח הגלעדי היה גבור חיל והוא בן אשה זונה ויולד גלעד את יפתח׃"
    },
    {
      "verse": 2,
      "text": "ותלד אשת גלעד לו בנים ויגדלו בני האשה ויגרשו את יפתח ויאמרו לו לא תנחל בבית אבינו כי בן אשה אחרת אתה׃"
    },
    {
      "verse": 3,
      "text": "ויברח יפתח מפני אחיו וישב בארץ טוב ויתלקטו אל יפתח אנשים ריקים ויצאו עמו׃"
    },
    {
      "verse": 4,
      "text": "ויהי מימים וילחמו בני עמון עם ישראל׃"
    },
    {
      "verse": 5,
      "text": "ויהי כאשר נלחמו בני עמון עם ישראל וילכו זקני גלעד לקחת את יפתח מארץ טוב׃"
    },
    {
      "verse": 6,
      "text": "ויאמרו ליפתח לכה והייתה לנו לקצין ונלחמה בבני עמון׃"
    },
    {
      "verse": 7,
      "text": "ויאמר יפתח לזקני גלעד הלא אתם שנאתם אותי ותגרשוני מבית אבי ומדוע באתם אלי עתה כאשר צר לכם׃"
    },
    {
      "verse": 8,
      "text": "ויאמרו זקני גלעד אל יפתח לכן עתה שבנו אליך והלכת עמנו ונלחמת בבני עמון והיית לנו לראש לכל ישבי גלעד׃"
    },
    {
      "verse": 9,
      "text": "ויאמר יפתח אל זקני גלעד אם משיבים אתם אותי להלחם בבני עמון ונתן יהוה אותם לפני אנכי אהיה לכם לראש׃"
    },
    {
      "verse": 10,
      "text": "ויאמרו זקני גלעד אל יפתח יהוה יהיה שמע בינותינו אם לא כדברך כן נעשה׃"
    },
    {
      "verse": 11,
      "text": "וילך יפתח עם זקני גלעד וישימו העם אותו עליהם לראש ולקצין וידבר יפתח את כל דבריו לפני יהוה במצפה׃"
    },
    {
      "verse": 12,
      "text": "וישלח יפתח מלאכים אל מלך בני עמון לאמר מה לי ולך כי באת אלי להלחם בארצי׃"
    },
    {
      "verse": 13,
      "text": "ויאמר מלך בני עמון אל מלאכי יפתח כי לקח ישראל את ארצי בעלותו ממצרים מארנון ועד היבק ועד הירדן ועתה השיבה אתהן בשלום׃"
    },
    {
      "verse": 14,
      "text": "ויוסף עוד יפתח וישלח מלאכים אל מלך בני עמון׃"
    },
    {
      "verse": 15,
      "text": "ויאמר לו כה אמר יפתח לא לקח ישראל את ארץ מואב ואת ארץ בני עמון׃"
    },
    {
      "verse": 16,
      "text": "כי בעלותם ממצרים וילך ישראל במדבר עד ים סוף ויבא קדשה׃"
    },
    {
      "verse": 17,
      "text": "וישלח ישראל מלאכים אל מלך אדום לאמר אעברה נא בארצך ולא שמע מלך אדום וגם אל מלך מואב שלח ולא אבה וישב ישראל בקדש׃"
    },
    {
      "verse": 18,
      "text": "וילך במדבר ויסב את ארץ אדום ואת ארץ מואב ויבא ממזרח שמש לארץ מואב ויחנון בעבר ארנון ולא באו בגבול מואב כי ארנון גבול מואב׃"
    },
    {
      "verse": 19,
      "text": "וישלח ישראל מלאכים אל סיחון מלך האמרי מלך חשבון ויאמר לו ישראל נעברה נא בארצך עד מקומי׃"
    },
    {
      "verse": 20,
      "text": "ולא האמין סיחון את ישראל עבר בגבלו ויאסף סיחון את כל עמו ויחנו ביהצה וילחם עם ישראל׃"
    },
    {
      "verse": 21,
      "text": "ויתן יהוה אלהי ישראל את סיחון ואת כל עמו ביד ישראל ויכום ויירש ישראל את כל ארץ האמרי יושב הארץ ההיא׃"
    },
    {
      "verse": 22,
      "text": "ויירשו את כל גבול האמרי מארנון ועד היבק ומן המדבר ועד הירדן׃"
    },
    {
      "verse": 23,
      "text": "ועתה יהוה אלהי ישראל הוריש את האמרי מפני עמו ישראל ואתה תירשנו׃"
    },
    {
      "verse": 24,
      "text": "הלא את אשר יורישך כמוש אלהיך אותו תירש ואת כל אשר הוריש יהוה אלהינו מפנינו אותו נירש׃"
    },
    {
      "verse": 25,
      "text": "ועתה הטוב טוב אתה מבלק בן צפור מלך מואב הרוב רב עם ישראל אם נלחם נלחם בם׃"
    },
    {
      "verse": 26,
      "text": "בשבת ישראל בחשבון ובבנותיה ובערעור ובבנותיה ובכל הערים אשר על ידי ארנון שלש מאות שנה ומדוע לא הצלתם בעת ההיא׃"
    },
    {
      "verse": 27,
      "text": "ואנכי לא חטאתי לך ואתה עשה אתי רעה להלחם בי ישפט יהוה השפט היום בין בני ישראל ובין בני עמון׃"
    },
    {
      "verse": 28,
      "text": "ולא שמע מלך בני עמון אל דברי יפתח אשר שלח אליו׃"
    },
    {
      "verse": 29,
      "text": "ותהי על יפתח רוח יהוה ויעבר את הגלעד ואת מנשה ויעבר את מצפה גלעד וממצפה גלעד עבר בני עמון׃"
    },
    {
      "verse": 30,
      "text": "וידר יפתח נדר ליהוה ויאמר אם נתון תתן את בני עמון בידי׃"
    },
    {
      "verse": 31,
      "text": "והיה היוצא אשר יצא מדלתי ביתי לקראתי בשובי בשלום מבני עמון והיה ליהוה והעליתהו עולה׃"
    },
    {
      "verse": 32,
      "text": "ויעבר יפתח אל בני עמון להלחם בם ויתנם יהוה בידו׃"
    },
    {
      "verse": 33,
      "text": "ויכם מערוער ועד בואך מנית עשרים עיר ועד אבל כרמים מכה גדולה מאד ויכנעו בני עמון מפני בני ישראל׃"
    },
    {
      "verse": 34,
      "text": "ויבא יפתח המצפה אל ביתו והנה בתו יצאת לקראתו בתפים ובמחלות ורק היא יחידה אין לו ממנו בן או בת׃"
    },
    {
      "verse": 35,
      "text": "ויהי כראותו אותה ויקרע את בגדיו ויאמר אהה בתי הכרע הכרעתני ואת היית בעכרי ואנכי פציתי פי אל יהוה ולא אוכל לשוב׃"
    },
    {
      "verse": 36,
      "text": "ותאמר אליו אבי פציתה את פיך אל יהוה עשה לי כאשר יצא מפיך אחרי אשר עשה לך יהוה נקמות מאיביך מבני עמון׃"
    },
    {
      "verse": 37,
      "text": "ותאמר אל אביה יעשה לי הדבר הזה הרפה ממני שנים חדשים ואלכה וירדתי על ההרים ואבכה על בתולי אנכי ורעיתי׃"
    },
    {
      "verse": 38,
      "text": "ויאמר לכי וישלח אותה שני חדשים ותלך היא ורעותיה ותבך על בתוליה על ההרים׃"
    },
    {
      "verse": 39,
      "text": "ויהי מקץ שנים חדשים ותשב אל אביה ויעש לה את נדרו אשר נדר והיא לא ידעה איש ותהי חק בישראל׃"
    },
    {
      "verse": 40,
      "text": "מימים ימימה תלכנה בנות ישראל לתנות לבת יפתח הגלעדי ארבעת ימים בשנה׃"
    }
  ]
}
{
  "book_id": "DEU",
  "chapter": 27,
  "verses": [
    {
      "verse": 1,
      "text": "ויצו משה וזקני ישראל את העם לאמר שמר את כל המצוה אשר אנכי מצוה אתכם היום׃"
    },
    {
      "verse": 2,
      "text": "והיה ביום אשר תעברו את הירדן אל הארץ אשר יהוה אלהיך נתן לך והקמת לך אבנים גדלות ושדת אתם בשיד׃"
    },
    {
      "verse": 3,
      "text": "וכתבת עליהן את כל דברי התורה הזאת בעברך למען אשר תבא אל הארץ אשר יהוה אלהיך נתן לך ארץ זבת חלב ודבש כאשר דבר יהוה אלהי אבתיך לך׃"
    },
    {
      "verse": 4,
      "text": "והיה בעברכם את הירדן תקימו את האבנים האלה אשר אנכי מצוה אתכם היום בהר עיבל ושדת אותם בשיד׃"
    },
    {
      "verse": 5,
      "text": "ובנית שם מזבח ליהוה אלהיך מזבח אבנים לא תניף עליהם ברזל׃"
    },
    {
      "verse": 6,
      "text": "אבנים שלמות תבנה את מזבח יהוה אלהיך והעלית עליו עולת ליהוה אלהיך׃"
    },
    {
      "verse": 7,
      "text": "וזבחת שלמים ואכלת שם ושמחת לפני יהוה אלהיך׃"
    },
    {
      "verse": 8,
      "text": "וכתבת על האבנים את כל דברי התורה הזאת באר היטב׃"
    },
    {
      "verse": 9,
      "text": "וידבר משה והכהנים הלוים אל כל ישראל לאמר הסכת ושמע ישראל היום הזה נהיית לעם ליהוה אלהיך׃"
    },
    {
      "verse": 10,
      "text": "ושמעת בקול יהוה אלהיך ועשית את מצותו ואת חקיו אשר אנכי מצוך היום׃"
    },
    {
      "verse": 11,
      "text": "ויצו משה את העם ביום ההוא לאמר׃"
    },
    {
      "verse": 12,
      "text": "אלה יעמדו לברך את העם על הר גרזים בעברכם את הירדן שמעון ולוי ויהודה ויששכר ויוסף ובנימן׃"
    },
    {
      "verse": 13,
      "text": "ואלה יעמדו על הקללה בהר עיבל ראובן גד ואשר וזבולן דן ונפתלי׃"
    },
    {
      "verse": 14,
      "text": "וענו הלוים ואמרו אל כל איש ישראל קול רם׃"
    },
    {
      "verse": 15,
      "text": "ארור האיש אשר יעשה פסל ומסכה תועבת יהוה מעשה ידי חרש ושם בסתר וענו כל העם ואמרו אמן׃"
    },
    {
      "verse": 16,
      "text": "ארור מקלה אביו ואמו ואמר כל העם אמן׃"
    },
    {
      "verse": 17,
      "text": "ארור מסיג גבול רעהו ואמר כל העם אמן׃"
    },
    {
      "verse": 18,
      "text": "ארור משגה עור בדרך ואמר כל העם אמן׃"
    },
    {
      "verse": 19,
      "text": "ארור מטה משפט גר יתום ואלמנה ואמר כל העם אמן׃"
    },
    {
      "verse": 20,
      "text": "ארור שכב עם אשת אביו כי גלה כנף אביו ואמר כל העם אמן׃"
    },
    {
      "verse": 21,
      "text": "ארור שכב עם כל בהמה ואמר כל העם אמן׃"
    },
    {
      "verse": 22,
      "text": "ארור שכב עם אחתו בת אביו או בת אמו ואמר כל העם אמן׃"
    },
    {
      "verse": 23,
      "text": "ארור שכב עם חתנתו ואמר כל העם אמן׃"
    },
    {
      "verse": 24,
      "text": "ארור מכה רעהו בסתר ואמר כל העם אמן׃"
    },
    {
      "verse": 25,
      "text": "ארור לקח שחד להכות נפש דם נקי ואמר כל העם אמן׃"
    },
    {
      "verse": 26,
      "text": "ארור אשר לא יקים את דברי התורה הזאת לעשות אותם ואמר כל העם אמן׃"
    }
  ]
}
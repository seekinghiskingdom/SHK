{
  "book_id": "EZK",
  "chapter": 25,
  "verses": [
    {
      "verse": 1,
      "text": "ויהי דבר יהוה אלי לאמר׃"
    },
    {
      "verse": 2,
      "text": "בן אדם שים פניך אל בני עמון והנבא עליהם׃"
    },
    {
      "verse": 3,
      "text": "ואמרת לבני עמון שמעו דבר אדני יהוה כה אמר אדני יהוה יען אמרך האח אל מקדשי כי נחל ואל אדמת ישראל כי נשמה ואל בית יהודה כי הלכו בגולה׃"
    },
    {
      "verse": 4,
      "text": "לכן הנני נתנך לבני קדם למורשה וישבו טירותיהם בך ונתנו בך משכניהם המה יאכלו פריך והמה ישתו חלבך׃"
    },
    {
      "verse": 5,
      "text": "ונתתי את רבה לנוה גמלים ואת בני עמון למרבץ צאן וידעתם כי אני יהוה׃"
    },
    {
      "verse": 6,
      "text": "כי כה אמר אדני יהוה יען מחאך יד ורקעך ברגל ותשמח בכל שאטך בנפש אל אדמת ישראל׃"
    },
    {
      "verse": 7,
      "text": "לכן הנני נטיתי את ידי עליך ונתתיך לבג לגוים והכרתיך מן העמים והאבדתיך מן הארצות אשמידך וידעת כי אני יהוה׃"
    },
    {
      "verse": 8,
      "text": "כה אמר אדני יהוה יען אמר מואב ושעיר הנה ככל הגוים בית יהודה׃"
    },
    {
      "verse": 9,
      "text": "לכן הנני פתח את כתף מואב מהערים מעריו מקצהו צבי ארץ בית הישימת בעל מעון וקריתמה׃"
    },
    {
      "verse": 10,
      "text": "לבני קדם על בני עמון ונתתיה למורשה למען לא תזכר בני עמון בגוים׃"
    },
    {
      "verse": 11,
      "text": "ובמואב אעשה שפטים וידעו כי אני יהוה׃"
    },
    {
      "verse": 12,
      "text": "כה אמר אדני יהוה יען עשות אדום בנקם נקם לבית יהודה ויאשמו אשום ונקמו בהם׃"
    },
    {
      "verse": 13,
      "text": "לכן כה אמר אדני יהוה ונטתי ידי על אדום והכרתי ממנה אדם ובהמה ונתתיה חרבה מתימן ודדנה בחרב יפלו׃"
    },
    {
      "verse": 14,
      "text": "ונתתי את נקמתי באדום ביד עמי ישראל ועשו באדום כאפי וכחמתי וידעו את נקמתי נאם אדני יהוה׃"
    },
    {
      "verse": 15,
      "text": "כה אמר אדני יהוה יען עשות פלשתים בנקמה וינקמו נקם בשאט בנפש למשחית איבת עולם׃"
    },
    {
      "verse": 16,
      "text": "לכן כה אמר אדני יהוה הנני נוטה ידי על פלשתים והכרתי את כרתים והאבדתי את שארית חוף הים׃"
    },
    {
      "verse": 17,
      "text": "ועשיתי בם נקמות גדלות בתוכחות חמה וידעו כי אני יהוה בתתי את נקמתי בם׃"
    }
  ]
}
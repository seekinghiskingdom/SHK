{
  "book_id": "HOS",
  "chapter": 1,
  "verses": [
    {
      "verse": 1,
      "text": "דבר יהוה אשר היה אל הושע בן בארי בימי עזיה יותם אחז יחזקיה מלכי יהודה ובימי ירבעם בן יואש מלך ישראל׃"
    },
    {
      "verse": 2,
      "text": "תחלת דבר יהוה בהושע ויאמר יהוה אל הושע לך קח לך אשת זנונים וילדי זנונים כי זנה תזנה הארץ מאחרי יהוה׃"
    },
    {
      "verse": 3,
      "text": "וילך ויקח את גמר בת דבלים ותהר ותלד לו בן׃"
    },
    {
      "verse": 4,
      "text": "ויאמר יהוה אליו קרא שמו יזרעאל כי עוד מעט ופקדתי את דמי יזרעאל על בית יהוא והשבתי ממלכות בית ישראל׃"
    },
    {
      "verse": 5,
      "text": "והיה ביום ההוא ושברתי את קשת ישראל בעמק יזרעאל׃"
    },
    {
      "verse": 6,
      "text": "ותהר עוד ותלד בת ויאמר לו קרא שמה לא רחמה כי לא אוסיף עוד ארחם את בית ישראל כי נשא אשא להם׃"
    },
    {
      "verse": 7,
      "text": "ואת בית יהודה ארחם והושעתים ביהוה אלהיהם ולא אושיעם בקשת ובחרב ובמלחמה בסוסים ובפרשים׃"
    },
    {
      "verse": 8,
      "text": "ותגמל את לא רחמה ותהר ותלד בן׃"
    },
    {
      "verse": 9,
      "text": "ויאמר קרא שמו לא עמי כי אתם לא עמי ואנכי לא אהיה לכם׃"
    },
    {
      "verse": 10,
      "text": "והיה מספר בני ישראל כחול הים אשר לא ימד ולא יספר והיה במקום אשר יאמר להם לא עמי אתם יאמר להם בני אל חי׃"
    },
    {
      "verse": 11,
      "text": "ונקבצו בני יהודה ובני ישראל יחדו ושמו להם ראש אחד ועלו מן הארץ כי גדול יום יזרעאל׃"
    }
  ]
}
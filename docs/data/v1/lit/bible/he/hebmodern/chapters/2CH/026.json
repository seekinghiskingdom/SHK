{
  "book_id": "2CH",
  "chapter": 26,
  "verses": [
    {
      "verse": 1,
      "text": "ויקחו כל עם יהודה את עזיהו והוא בן שש עשרה שנה וימליכו אתו תחת אביו אמציהו׃"
    },
    {
      "verse": 2,
      "text": "הוא בנה את אילות וישיבה ליהודה אחרי שכב המלך עם אבתיו׃"
    },
    {
      "verse": 3,
      "text": "בן שש עשרה שנה עזיהו במלכו וחמשים ושתים שנה מלך בירושלם ושם אמו יכיליה מן ירושלם׃"
    },
    {
      "verse": 4,
      "text": "ויעש הישר בעיני יהוה ככל אשר עשה אמציהו אביו׃"
    },
    {
      "verse": 5,
      "text": "ויהי לדרש אלהים בימי זכריהו המבין בראת האלהים ובימי דרשו את יהוה הצליחו האלהים׃"
    },
    {
      "verse": 6,
      "text": "ויצא וילחם בפלשתים ויפרץ את חומת גת ואת חומת יבנה ואת חומת אשדוד ויבנה ערים באשדוד ובפלשתים׃"
    },
    {
      "verse": 7,
      "text": "ויעזרהו האלהים על פלשתים ועל הערביים הישבים בגור בעל והמעונים׃"
    },
    {
      "verse": 8,
      "text": "ויתנו העמונים מנחה לעזיהו וילך שמו עד לבוא מצרים כי החזיק עד למעלה׃"
    },
    {
      "verse": 9,
      "text": "ויבן עזיהו מגדלים בירושלם על שער הפנה ועל שער הגיא ועל המקצוע ויחזקם׃"
    },
    {
      "verse": 10,
      "text": "ויבן מגדלים במדבר ויחצב ברות רבים כי מקנה רב היה לו ובשפלה ובמישור אכרים וכרמים בהרים ובכרמל כי אהב אדמה היה׃"
    },
    {
      "verse": 11,
      "text": "ויהי לעזיהו חיל עשה מלחמה יוצאי צבא לגדוד במספר פקדתם ביד יעואל הסופר ומעשיהו השוטר על יד חנניהו משרי המלך׃"
    },
    {
      "verse": 12,
      "text": "כל מספר ראשי האבות לגבורי חיל אלפים ושש מאות׃"
    },
    {
      "verse": 13,
      "text": "ועל ידם חיל צבא שלש מאות אלף ושבעת אלפים וחמש מאות עושי מלחמה בכח חיל לעזר למלך על האויב׃"
    },
    {
      "verse": 14,
      "text": "ויכן להם עזיהו לכל הצבא מגנים ורמחים וכובעים ושרינות וקשתות ולאבני קלעים׃"
    },
    {
      "verse": 15,
      "text": "ויעש בירושלם חשבנות מחשבת חושב להיות על המגדלים ועל הפנות לירוא בחצים ובאבנים גדלות ויצא שמו עד למרחוק כי הפליא להעזר עד כי חזק׃"
    },
    {
      "verse": 16,
      "text": "וכחזקתו גבה לבו עד להשחית וימעל ביהוה אלהיו ויבא אל היכל יהוה להקטיר על מזבח הקטרת׃"
    },
    {
      "verse": 17,
      "text": "ויבא אחריו עזריהו הכהן ועמו כהנים ליהוה שמונים בני חיל׃"
    },
    {
      "verse": 18,
      "text": "ויעמדו על עזיהו המלך ויאמרו לו לא לך עזיהו להקטיר ליהוה כי לכהנים בני אהרן המקדשים להקטיר צא מן המקדש כי מעלת ולא לך לכבוד מיהוה אלהים׃"
    },
    {
      "verse": 19,
      "text": "ויזעף עזיהו ובידו מקטרת להקטיר ובזעפו עם הכהנים והצרעת זרחה במצחו לפני הכהנים בבית יהוה מעל למזבח הקטרת׃"
    },
    {
      "verse": 20,
      "text": "ויפן אליו עזריהו כהן הראש וכל הכהנים והנה הוא מצרע במצחו ויבהלוהו משם וגם הוא נדחף לצאת כי נגעו יהוה׃"
    },
    {
      "verse": 21,
      "text": "ויהי עזיהו המלך מצרע עד יום מותו וישב בית החפשות מצרע כי נגזר מבית יהוה ויותם בנו על בית המלך שופט את עם הארץ׃"
    },
    {
      "verse": 22,
      "text": "ויתר דברי עזיהו הראשנים והאחרנים כתב ישעיהו בן אמוץ הנביא׃"
    },
    {
      "verse": 23,
      "text": "וישכב עזיהו עם אבתיו ויקברו אתו עם אבתיו בשדה הקבורה אשר למלכים כי אמרו מצורע הוא וימלך יותם בנו תחתיו׃"
    }
  ]
}
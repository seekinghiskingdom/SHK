{
  "book_id": "1SA",
  "chapter": 12,
  "verses": [
    {
      "verse": 1,
      "text": "ויאמר שמואל אל כל ישראל הנה שמעתי בקלכם לכל אשר אמרתם לי ואמליך עליכם מלך׃"
    },
    {
      "verse": 2,
      "text": "ועתה הנה המלך מתהלך לפניכם ואני זקנתי ושבתי ובני הנם אתכם ואני התהלכתי לפניכם מנערי עד היום הזה׃"
    },
    {
      "verse": 3,
      "text": "הנני ענו בי נגד יהוה ונגד משיחו את שור מי לקחתי וחמור מי לקחתי ואת מי עשקתי את מי רצותי ומיד מי לקחתי כפר ואעלים עיני בו ואשיב לכם׃"
    },
    {
      "verse": 4,
      "text": "ויאמרו לא עשקתנו ולא רצותנו ולא לקחת מיד איש מאומה׃"
    },
    {
      "verse": 5,
      "text": "ויאמר אליהם עד יהוה בכם ועד משיחו היום הזה כי לא מצאתם בידי מאומה ויאמר עד׃"
    },
    {
      "verse": 6,
      "text": "ויאמר שמואל אל העם יהוה אשר עשה את משה ואת אהרן ואשר העלה את אבתיכם מארץ מצרים׃"
    },
    {
      "verse": 7,
      "text": "ועתה התיצבו ואשפטה אתכם לפני יהוה את כל צדקות יהוה אשר עשה אתכם ואת אבותיכם׃"
    },
    {
      "verse": 8,
      "text": "כאשר בא יעקב מצרים ויזעקו אבותיכם אל יהוה וישלח יהוה את משה ואת אהרן ויוציאו את אבתיכם ממצרים וישבום במקום הזה׃"
    },
    {
      "verse": 9,
      "text": "וישכחו את יהוה אלהיהם וימכר אתם ביד סיסרא שר צבא חצור וביד פלשתים וביד מלך מואב וילחמו בם׃"
    },
    {
      "verse": 10,
      "text": "ויזעקו אל יהוה ויאמר חטאנו כי עזבנו את יהוה ונעבד את הבעלים ואת העשתרות ועתה הצילנו מיד איבינו ונעבדך׃"
    },
    {
      "verse": 11,
      "text": "וישלח יהוה את ירבעל ואת בדן ואת יפתח ואת שמואל ויצל אתכם מיד איביכם מסביב ותשבו בטח׃"
    },
    {
      "verse": 12,
      "text": "ותראו כי נחש מלך בני עמון בא עליכם ותאמרו לי לא כי מלך ימלך עלינו ויהוה אלהיכם מלככם׃"
    },
    {
      "verse": 13,
      "text": "ועתה הנה המלך אשר בחרתם אשר שאלתם והנה נתן יהוה עליכם מלך׃"
    },
    {
      "verse": 14,
      "text": "אם תיראו את יהוה ועבדתם אתו ושמעתם בקלו ולא תמרו את פי יהוה והיתם גם אתם וגם המלך אשר מלך עליכם אחר יהוה אלהיכם׃"
    },
    {
      "verse": 15,
      "text": "ואם לא תשמעו בקול יהוה ומריתם את פי יהוה והיתה יד יהוה בכם ובאבתיכם׃"
    },
    {
      "verse": 16,
      "text": "גם עתה התיצבו וראו את הדבר הגדול הזה אשר יהוה עשה לעיניכם׃"
    },
    {
      "verse": 17,
      "text": "הלוא קציר חטים היום אקרא אל יהוה ויתן קלות ומטר ודעו וראו כי רעתכם רבה אשר עשיתם בעיני יהוה לשאול לכם מלך׃"
    },
    {
      "verse": 18,
      "text": "ויקרא שמואל אל יהוה ויתן יהוה קלת ומטר ביום ההוא ויירא כל העם מאד את יהוה ואת שמואל׃"
    },
    {
      "verse": 19,
      "text": "ויאמרו כל העם אל שמואל התפלל בעד עבדיך אל יהוה אלהיך ואל נמות כי יספנו על כל חטאתינו רעה לשאל לנו מלך׃"
    },
    {
      "verse": 20,
      "text": "ויאמר שמואל אל העם אל תיראו אתם עשיתם את כל הרעה הזאת אך אל תסורו מאחרי יהוה ועבדתם את יהוה בכל לבבכם׃"
    },
    {
      "verse": 21,
      "text": "ולא תסורו כי אחרי התהו אשר לא יועילו ולא יצילו כי תהו המה׃"
    },
    {
      "verse": 22,
      "text": "כי לא יטש יהוה את עמו בעבור שמו הגדול כי הואיל יהוה לעשות אתכם לו לעם׃"
    },
    {
      "verse": 23,
      "text": "גם אנכי חלילה לי מחטא ליהוה מחדל להתפלל בעדכם והוריתי אתכם בדרך הטובה והישרה׃"
    },
    {
      "verse": 24,
      "text": "אך יראו את יהוה ועבדתם אתו באמת בכל לבבכם כי ראו את אשר הגדל עמכם׃"
    },
    {
      "verse": 25,
      "text": "ואם הרע תרעו גם אתם גם מלככם תספו׃"
    }
  ]
}
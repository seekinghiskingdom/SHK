{
  "book_id": "1SA",
  "chapter": 19,
  "verses": [
    {
      "verse": 1,
      "text": "וידבר שאול אל יונתן בנו ואל כל עבדיו להמית את דוד ויהונתן בן שאול חפץ בדוד מאד׃"
    },
    {
      "verse": 2,
      "text": "ויגד יהונתן לדוד לאמר מבקש שאול אבי להמיתך ועתה השמר נא בבקר וישבת בסתר ונחבאת׃"
    },
    {
      "verse": 3,
      "text": "ואני אצא ועמדתי ליד אבי בשדה אשר אתה שם ואני אדבר בך אל אבי וראיתי מה והגדתי לך׃"
    },
    {
      "verse": 4,
      "text": "וידבר יהונתן בדוד טוב אל שאול אביו ויאמר אליו אל יחטא המלך בעבדו בדוד כי לוא חטא לך וכי מעשיו טוב לך מאד׃"
    },
    {
      "verse": 5,
      "text": "וישם את נפשו בכפו ויך את הפלשתי ויעש יהוה תשועה גדולה לכל ישראל ראית ותשמח ולמה תחטא בדם נקי להמית את דוד חנם׃"
    },
    {
      "verse": 6,
      "text": "וישמע שאול בקול יהונתן וישבע שאול חי יהוה אם יומת׃"
    },
    {
      "verse": 7,
      "text": "ויקרא יהונתן לדוד ויגד לו יהונתן את כל הדברים האלה ויבא יהונתן את דוד אל שאול ויהי לפניו כאתמול שלשום׃"
    },
    {
      "verse": 8,
      "text": "ותוסף המלחמה להיות ויצא דוד וילחם בפלשתים ויך בהם מכה גדולה וינסו מפניו׃"
    },
    {
      "verse": 9,
      "text": "ותהי רוח יהוה רעה אל שאול והוא בביתו יושב וחניתו בידו ודוד מנגן ביד׃"
    },
    {
      "verse": 10,
      "text": "ויבקש שאול להכות בחנית בדוד ובקיר ויפטר מפני שאול ויך את החנית בקיר ודוד נס וימלט בלילה הוא׃"
    },
    {
      "verse": 11,
      "text": "וישלח שאול מלאכים אל בית דוד לשמרו ולהמיתו בבקר ותגד לדוד מיכל אשתו לאמר אם אינך ממלט את נפשך הלילה מחר אתה מומת׃"
    },
    {
      "verse": 12,
      "text": "ותרד מיכל את דוד בעד החלון וילך ויברח וימלט׃"
    },
    {
      "verse": 13,
      "text": "ותקח מיכל את התרפים ותשם אל המטה ואת כביר העזים שמה מראשתיו ותכס בבגד׃"
    },
    {
      "verse": 14,
      "text": "וישלח שאול מלאכים לקחת את דוד ותאמר חלה הוא׃"
    },
    {
      "verse": 15,
      "text": "וישלח שאול את המלאכים לראות את דוד לאמר העלו אתו במטה אלי להמתו׃"
    },
    {
      "verse": 16,
      "text": "ויבאו המלאכים והנה התרפים אל המטה וכביר העזים מראשתיו׃"
    },
    {
      "verse": 17,
      "text": "ויאמר שאול אל מיכל למה ככה רמיתני ותשלחי את איבי וימלט ותאמר מיכל אל שאול הוא אמר אלי שלחני למה אמיתך׃"
    },
    {
      "verse": 18,
      "text": "ודוד ברח וימלט ויבא אל שמואל הרמתה ויגד לו את כל אשר עשה לו שאול וילך הוא ושמואל וישבו בנוית׃"
    },
    {
      "verse": 19,
      "text": "ויגד לשאול לאמר הנה דוד בנוית ברמה׃"
    },
    {
      "verse": 20,
      "text": "וישלח שאול מלאכים לקחת את דוד וירא את להקת הנביאים נבאים ושמואל עמד נצב עליהם ותהי על מלאכי שאול רוח אלהים ויתנבאו גם המה׃"
    },
    {
      "verse": 21,
      "text": "ויגדו לשאול וישלח מלאכים אחרים ויתנבאו גם המה ויסף שאול וישלח מלאכים שלשים ויתנבאו גם המה׃"
    },
    {
      "verse": 22,
      "text": "וילך גם הוא הרמתה ויבא עד בור הגדול אשר בשכו וישאל ויאמר איפה שמואל ודוד ויאמר הנה בנוית ברמה׃"
    },
    {
      "verse": 23,
      "text": "וילך שם אל נוית ברמה ותהי עליו גם הוא רוח אלהים וילך הלוך ויתנבא עד באו בנוית ברמה׃"
    },
    {
      "verse": 24,
      "text": "ויפשט גם הוא בגדיו ויתנבא גם הוא לפני שמואל ויפל ערם כל היום ההוא וכל הלילה על כן יאמרו הגם שאול בנביאם׃"
    }
  ]
}
{
  "book_id": "ZEC",
  "chapter": 2,
  "verses": [
    {
      "verse": 1,
      "text": "ואשא עיני וארא והנה איש ובידו חבל מדה׃"
    },
    {
      "verse": 2,
      "text": "ואמר אנה אתה הלך ויאמר אלי למד את ירושלם לראות כמה רחבה וכמה ארכה׃"
    },
    {
      "verse": 3,
      "text": "והנה המלאך הדבר בי יצא ומלאך אחר יצא לקראתו׃"
    },
    {
      "verse": 4,
      "text": "ויאמר אלו רץ דבר אל הנער הלז לאמר פרזות תשב ירושלם מרב אדם ובהמה בתוכה׃"
    },
    {
      "verse": 5,
      "text": "ואני אהיה לה נאם יהוה חומת אש סביב ולכבוד אהיה בתוכה׃"
    },
    {
      "verse": 6,
      "text": "הוי הוי ונסו מארץ צפון נאם יהוה כי כארבע רוחות השמים פרשתי אתכם נאם יהוה׃"
    },
    {
      "verse": 7,
      "text": "הוי ציון המלטי יושבת בת בבל׃"
    },
    {
      "verse": 8,
      "text": "כי כה אמר יהוה צבאות אחר כבוד שלחני אל הגוים השללים אתכם כי הנגע בכם נגע בבבת עינו׃"
    },
    {
      "verse": 9,
      "text": "כי הנני מניף את ידי עליהם והיו שלל לעבדיהם וידעתם כי יהוה צבאות שלחני׃"
    },
    {
      "verse": 10,
      "text": "רני ושמחי בת ציון כי הנני בא ושכנתי בתוכך נאם יהוה׃"
    },
    {
      "verse": 11,
      "text": "ונלוו גוים רבים אל יהוה ביום ההוא והיו לי לעם ושכנתי בתוכך וידעת כי יהוה צבאות שלחני אליך׃"
    },
    {
      "verse": 12,
      "text": "ונחל יהוה את יהודה חלקו על אדמת הקדש ובחר עוד בירושלם׃"
    },
    {
      "verse": 13,
      "text": "הס כל בשר מפני יהוה כי נעור ממעון קדשו׃"
    }
  ]
}
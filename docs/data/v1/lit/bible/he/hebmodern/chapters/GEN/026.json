{
  "book_id": "GEN",
  "chapter": 26,
  "verses": [
    {
      "verse": 1,
      "text": "ויהי רעב בארץ מלבד הרעב הראשון אשר היה בימי אברהם וילך יצחק אל אבימלך מלך פלשתים גררה׃"
    },
    {
      "verse": 2,
      "text": "וירא אליו יהוה ויאמר אל תרד מצרימה שכן בארץ אשר אמר אליך׃"
    },
    {
      "verse": 3,
      "text": "גור בארץ הזאת ואהיה עמך ואברכך כי לך ולזרעך אתן את כל הארצת האל והקמתי את השבעה אשר נשבעתי לאברהם אביך׃"
    },
    {
      "verse": 4,
      "text": "והרביתי את זרעך ככוכבי השמים ונתתי לזרעך את כל הארצת האל והתברכו בזרעך כל גויי הארץ׃"
    },
    {
      "verse": 5,
      "text": "עקב אשר שמע אברהם בקלי וישמר משמרתי מצותי חקותי ותורתי׃"
    },
    {
      "verse": 6,
      "text": "וישב יצחק בגרר׃"
    },
    {
      "verse": 7,
      "text": "וישאלו אנשי המקום לאשתו ויאמר אחתי הוא כי ירא לאמר אשתי פן יהרגני אנשי המקום על רבקה כי טובת מראה היא׃"
    },
    {
      "verse": 8,
      "text": "ויהי כי ארכו לו שם הימים וישקף אבימלך מלך פלשתים בעד החלון וירא והנה יצחק מצחק את רבקה אשתו׃"
    },
    {
      "verse": 9,
      "text": "ויקרא אבימלך ליצחק ויאמר אך הנה אשתך הוא ואיך אמרת אחתי הוא ויאמר אליו יצחק כי אמרתי פן אמות עליה׃"
    },
    {
      "verse": 10,
      "text": "ויאמר אבימלך מה זאת עשית לנו כמעט שכב אחד העם את אשתך והבאת עלינו אשם׃"
    },
    {
      "verse": 11,
      "text": "ויצו אבימלך את כל העם לאמר הנגע באיש הזה ובאשתו מות יומת׃"
    },
    {
      "verse": 12,
      "text": "ויזרע יצחק בארץ ההוא וימצא בשנה ההוא מאה שערים ויברכהו יהוה׃"
    },
    {
      "verse": 13,
      "text": "ויגדל האיש וילך הלוך וגדל עד כי גדל מאד׃"
    },
    {
      "verse": 14,
      "text": "ויהי לו מקנה צאן ומקנה בקר ועבדה רבה ויקנאו אתו פלשתים׃"
    },
    {
      "verse": 15,
      "text": "וכל הבארת אשר חפרו עבדי אביו בימי אברהם אביו סתמום פלשתים וימלאום עפר׃"
    },
    {
      "verse": 16,
      "text": "ויאמר אבימלך אל יצחק לך מעמנו כי עצמת ממנו מאד׃"
    },
    {
      "verse": 17,
      "text": "וילך משם יצחק ויחן בנחל גרר וישב שם׃"
    },
    {
      "verse": 18,
      "text": "וישב יצחק ויחפר את בארת המים אשר חפרו בימי אברהם אביו ויסתמום פלשתים אחרי מות אברהם ויקרא להן שמות כשמת אשר קרא להן אביו׃"
    },
    {
      "verse": 19,
      "text": "ויחפרו עבדי יצחק בנחל וימצאו שם באר מים חיים׃"
    },
    {
      "verse": 20,
      "text": "ויריבו רעי גרר עם רעי יצחק לאמר לנו המים ויקרא שם הבאר עשק כי התעשקו עמו׃"
    },
    {
      "verse": 21,
      "text": "ויחפרו באר אחרת ויריבו גם עליה ויקרא שמה שטנה׃"
    },
    {
      "verse": 22,
      "text": "ויעתק משם ויחפר באר אחרת ולא רבו עליה ויקרא שמה רחבות ויאמר כי עתה הרחיב יהוה לנו ופרינו בארץ׃"
    },
    {
      "verse": 23,
      "text": "ויעל משם באר שבע׃"
    },
    {
      "verse": 24,
      "text": "וירא אליו יהוה בלילה ההוא ויאמר אנכי אלהי אברהם אביך אל תירא כי אתך אנכי וברכתיך והרביתי את זרעך בעבור אברהם עבדי׃"
    },
    {
      "verse": 25,
      "text": "ויבן שם מזבח ויקרא בשם יהוה ויט שם אהלו ויכרו שם עבדי יצחק באר׃"
    },
    {
      "verse": 26,
      "text": "ואבימלך הלך אליו מגרר ואחזת מרעהו ופיכל שר צבאו׃"
    },
    {
      "verse": 27,
      "text": "ויאמר אלהם יצחק מדוע באתם אלי ואתם שנאתם אתי ותשלחוני מאתכם׃"
    },
    {
      "verse": 28,
      "text": "ויאמרו ראו ראינו כי היה יהוה עמך ונאמר תהי נא אלה בינותינו בינינו ובינך ונכרתה ברית עמך׃"
    },
    {
      "verse": 29,
      "text": "אם תעשה עמנו רעה כאשר לא נגענוך וכאשר עשינו עמך רק טוב ונשלחך בשלום אתה עתה ברוך יהוה׃"
    },
    {
      "verse": 30,
      "text": "ויעש להם משתה ויאכלו וישתו׃"
    },
    {
      "verse": 31,
      "text": "וישכימו בבקר וישבעו איש לאחיו וישלחם יצחק וילכו מאתו בשלום׃"
    },
    {
      "verse": 32,
      "text": "ויהי ביום ההוא ויבאו עבדי יצחק ויגדו לו על אדות הבאר אשר חפרו ויאמרו לו מצאנו מים׃"
    },
    {
      "verse": 33,
      "text": "ויקרא אתה שבעה על כן שם העיר באר שבע עד היום הזה׃"
    },
    {
      "verse": 34,
      "text": "ויהי עשו בן ארבעים שנה ויקח אשה את יהודית בת בארי החתי ואת בשמת בת אילן החתי׃"
    },
    {
      "verse": 35,
      "text": "ותהיין מרת רוח ליצחק ולרבקה׃"
    }
  ]
}
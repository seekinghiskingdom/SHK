{
  "book_id": "JER",
  "chapter": 50,
  "verses": [
    {
      "verse": 1,
      "text": "הדבר אשר דבר יהוה אל בבל אל ארץ כשדים ביד ירמיהו הנביא׃"
    },
    {
      "verse": 2,
      "text": "הגידו בגוים והשמיעו ושאו נס השמיעו אל תכחדו אמרו נלכדה בבל הביש בל חת מרדך הבישו עצביה חתו גלוליה׃"
    },
    {
      "verse": 3,
      "text": "כי עלה עליה גוי מצפון הוא ישית את ארצה לשמה ולא יהיה יושב בה מאדם ועד בהמה נדו הלכו׃"
    },
    {
      "verse": 4,
      "text": "בימים ההמה ובעת ההיא נאם יהוה יבאו בני ישראל המה ובני יהודה יחדו הלוך ובכו ילכו ואת יהוה אלהיהם יבקשו׃"
    },
    {
      "verse": 5,
      "text": "ציון ישאלו דרך הנה פניהם באו ונלוו אל יהוה ברית עולם לא תשכח׃"
    },
    {
      "verse": 6,
      "text": "צאן אבדות היה עמי רעיהם התעום הרים שובבים מהר אל גבעה הלכו שכחו רבצם׃"
    },
    {
      "verse": 7,
      "text": "כל מוצאיהם אכלום וצריהם אמרו לא נאשם תחת אשר חטאו ליהוה נוה צדק ומקוה אבותיהם יהוה׃"
    },
    {
      "verse": 8,
      "text": "נדו מתוך בבל ומארץ כשדים יצאו והיו כעתודים לפני צאן׃"
    },
    {
      "verse": 9,
      "text": "כי הנה אנכי מעיר ומעלה על בבל קהל גוים גדלים מארץ צפון וערכו לה משם תלכד חציו כגבור משכיל לא ישוב ריקם׃"
    },
    {
      "verse": 10,
      "text": "והיתה כשדים לשלל כל שלליה ישבעו נאם יהוה׃"
    },
    {
      "verse": 11,
      "text": "כי תשמחי כי תעלזי שסי נחלתי כי תפושי כעגלה דשה ותצהלי כאברים׃"
    },
    {
      "verse": 12,
      "text": "בושה אמכם מאד חפרה יולדתכם הנה אחרית גוים מדבר ציה וערבה׃"
    },
    {
      "verse": 13,
      "text": "מקצף יהוה לא תשב והיתה שממה כלה כל עבר על בבל ישם וישרק על כל מכותיה׃"
    },
    {
      "verse": 14,
      "text": "ערכו על בבל סביב כל דרכי קשת ידו אליה אל תחמלו אל חץ כי ליהוה חטאה׃"
    },
    {
      "verse": 15,
      "text": "הריעו עליה סביב נתנה ידה נפלו אשויתיה נהרסו חומותיה כי נקמת יהוה היא הנקמו בה כאשר עשתה עשו לה׃"
    },
    {
      "verse": 16,
      "text": "כרתו זורע מבבל ותפש מגל בעת קציר מפני חרב היונה איש אל עמו יפנו ואיש לארצו ינסו׃"
    },
    {
      "verse": 17,
      "text": "שה פזורה ישראל אריות הדיחו הראשון אכלו מלך אשור וזה האחרון עצמו נבוכדראצר מלך בבל׃"
    },
    {
      "verse": 18,
      "text": "לכן כה אמר יהוה צבאות אלהי ישראל הנני פקד אל מלך בבל ואל ארצו כאשר פקדתי אל מלך אשור׃"
    },
    {
      "verse": 19,
      "text": "ושבבתי את ישראל אל נוהו ורעה הכרמל והבשן ובהר אפרים והגלעד תשבע נפשו׃"
    },
    {
      "verse": 20,
      "text": "בימים ההם ובעת ההיא נאם יהוה יבקש את עון ישראל ואיננו ואת חטאת יהודה ולא תמצאינה כי אסלח לאשר אשאיר׃"
    },
    {
      "verse": 21,
      "text": "על הארץ מרתים עלה עליה ואל יושבי פקוד חרב והחרם אחריהם נאם יהוה ועשה ככל אשר צויתיך׃"
    },
    {
      "verse": 22,
      "text": "קול מלחמה בארץ ושבר גדול׃"
    },
    {
      "verse": 23,
      "text": "איך נגדע וישבר פטיש כל הארץ איך היתה לשמה בבל בגוים׃"
    },
    {
      "verse": 24,
      "text": "יקשתי לך וגם נלכדת בבל ואת לא ידעת נמצאת וגם נתפשת כי ביהוה התגרית׃"
    },
    {
      "verse": 25,
      "text": "פתח יהוה את אוצרו ויוצא את כלי זעמו כי מלאכה היא לאדני יהוה צבאות בארץ כשדים׃"
    },
    {
      "verse": 26,
      "text": "באו לה מקץ פתחו מאבסיה סלוה כמו ערמים והחרימוה אל תהי לה שארית׃"
    },
    {
      "verse": 27,
      "text": "חרבו כל פריה ירדו לטבח הוי עליהם כי בא יומם עת פקדתם׃"
    },
    {
      "verse": 28,
      "text": "קול נסים ופלטים מארץ בבל להגיד בציון את נקמת יהוה אלהינו נקמת היכלו׃"
    },
    {
      "verse": 29,
      "text": "השמיעו אל בבל רבים כל דרכי קשת חנו עליה סביב אל יהי פליטה שלמו לה כפעלה ככל אשר עשתה עשו לה כי אל יהוה זדה אל קדוש ישראל׃"
    },
    {
      "verse": 30,
      "text": "לכן יפלו בחוריה ברחבתיה וכל אנשי מלחמתה ידמו ביום ההוא נאם יהוה׃"
    },
    {
      "verse": 31,
      "text": "הנני אליך זדון נאם אדני יהוה צבאות כי בא יומך עת פקדתיך׃"
    },
    {
      "verse": 32,
      "text": "וכשל זדון ונפל ואין לו מקים והצתי אש בעריו ואכלה כל סביבתיו׃"
    },
    {
      "verse": 33,
      "text": "כה אמר יהוה צבאות עשוקים בני ישראל ובני יהודה יחדו וכל שביהם החזיקו בם מאנו שלחם׃"
    },
    {
      "verse": 34,
      "text": "גאלם חזק יהוה צבאות שמו ריב יריב את ריבם למען הרגיע את הארץ והרגיז לישבי בבל׃"
    },
    {
      "verse": 35,
      "text": "חרב על כשדים נאם יהוה ואל ישבי בבל ואל שריה ואל חכמיה׃"
    },
    {
      "verse": 36,
      "text": "חרב אל הבדים ונאלו חרב אל גבוריה וחתו׃"
    },
    {
      "verse": 37,
      "text": "חרב אל סוסיו ואל רכבו ואל כל הערב אשר בתוכה והיו לנשים חרב אל אוצרתיה ובזזו׃"
    },
    {
      "verse": 38,
      "text": "חרב אל מימיה ויבשו כי ארץ פסלים היא ובאימים יתהללו׃"
    },
    {
      "verse": 39,
      "text": "לכן ישבו ציים את איים וישבו בה בנות יענה ולא תשב עוד לנצח ולא תשכון עד דור ודור׃"
    },
    {
      "verse": 40,
      "text": "כמהפכת אלהים את סדם ואת עמרה ואת שכניה נאם יהוה לא ישב שם איש ולא יגור בה בן אדם׃"
    },
    {
      "verse": 41,
      "text": "הנה עם בא מצפון וגוי גדול ומלכים רבים יערו מירכתי ארץ׃"
    },
    {
      "verse": 42,
      "text": "קשת וכידן יחזיקו אכזרי המה ולא ירחמו קולם כים יהמה ועל סוסים ירכבו ערוך כאיש למלחמה עליך בת בבל׃"
    },
    {
      "verse": 43,
      "text": "שמע מלך בבל את שמעם ורפו ידיו צרה החזיקתהו חיל כיולדה׃"
    },
    {
      "verse": 44,
      "text": "הנה כאריה יעלה מגאון הירדן אל נוה איתן כי ארגעה ארוצם מעליה ומי בחור אליה אפקד כי מי כמוני ומי יועדני ומי זה רעה אשר יעמד לפני׃"
    },
    {
      "verse": 45,
      "text": "לכן שמעו עצת יהוה אשר יעץ אל בבל ומחשבותיו אשר חשב אל ארץ כשדים אם לא יסחבום צעירי הצאן אם לא ישים עליהם נוה׃"
    },
    {
      "verse": 46,
      "text": "מקול נתפשה בבל נרעשה הארץ וזעקה בגוים נשמע׃"
    }
  ]
}
{
  "book_id": "PSA",
  "chapter": 76,
  "verses": [
    {
      "verse": 1,
      "text": "למנצח בנגינת מזמור לאסף שיר נודע ביהודה אלהים בישראל גדול שמו׃"
    },
    {
      "verse": 2,
      "text": "ויהי בשלם סכו ומעונתו בציון׃"
    },
    {
      "verse": 3,
      "text": "שמה שבר רשפי קשת מגן וחרב ומלחמה סלה׃"
    },
    {
      "verse": 4,
      "text": "נאור אתה אדיר מהררי טרף׃"
    },
    {
      "verse": 5,
      "text": "אשתוללו אבירי לב נמו שנתם ולא מצאו כל אנשי חיל ידיהם׃"
    },
    {
      "verse": 6,
      "text": "מגערתך אלהי יעקב נרדם ורכב וסוס׃"
    },
    {
      "verse": 7,
      "text": "אתה נורא אתה ומי יעמד לפניך מאז אפך׃"
    },
    {
      "verse": 8,
      "text": "משמים השמעת דין ארץ יראה ושקטה׃"
    },
    {
      "verse": 9,
      "text": "בקום למשפט אלהים להושיע כל ענוי ארץ סלה׃"
    },
    {
      "verse": 10,
      "text": "כי חמת אדם תודך שארית חמת תחגר׃"
    },
    {
      "verse": 11,
      "text": "נדרו ושלמו ליהוה אלהיכם כל סביביו יובילו שי למורא׃"
    },
    {
      "verse": 12,
      "text": "יבצר רוח נגידים נורא למלכי ארץ׃"
    }
  ]
}
{
  "book_id": "ISA",
  "chapter": 5,
  "verses": [
    {
      "verse": 1,
      "text": "אשירה נא לידידי שירת דודי לכרמו כרם היה לידידי בקרן בן שמן׃"
    },
    {
      "verse": 2,
      "text": "ויעזקהו ויסקלהו ויטעהו שרק ויבן מגדל בתוכו וגם יקב חצב בו ויקו לעשות ענבים ויעש באשים׃"
    },
    {
      "verse": 3,
      "text": "ועתה יושב ירושלם ואיש יהודה שפטו נא ביני ובין כרמי׃"
    },
    {
      "verse": 4,
      "text": "מה לעשות עוד לכרמי ולא עשיתי בו מדוע קויתי לעשות ענבים ויעש באשים׃"
    },
    {
      "verse": 5,
      "text": "ועתה אודיעה נא אתכם את אשר אני עשה לכרמי הסר משוכתו והיה לבער פרץ גדרו והיה למרמס׃"
    },
    {
      "verse": 6,
      "text": "ואשיתהו בתה לא יזמר ולא יעדר ועלה שמיר ושית ועל העבים אצוה מהמטיר עליו מטר׃"
    },
    {
      "verse": 7,
      "text": "כי כרם יהוה צבאות בית ישראל ואיש יהודה נטע שעשועיו ויקו למשפט והנה משפח לצדקה והנה צעקה׃"
    },
    {
      "verse": 8,
      "text": "הוי מגיעי בית בבית שדה בשדה יקריבו עד אפס מקום והושבתם לבדכם בקרב הארץ׃"
    },
    {
      "verse": 9,
      "text": "באזני יהוה צבאות אם לא בתים רבים לשמה יהיו גדלים וטובים מאין יושב׃"
    },
    {
      "verse": 10,
      "text": "כי עשרת צמדי כרם יעשו בת אחת וזרע חמר יעשה איפה׃"
    },
    {
      "verse": 11,
      "text": "הוי משכימי בבקר שכר ירדפו מאחרי בנשף יין ידליקם׃"
    },
    {
      "verse": 12,
      "text": "והיה כנור ונבל תף וחליל ויין משתיהם ואת פעל יהוה לא יביטו ומעשה ידיו לא ראו׃"
    },
    {
      "verse": 13,
      "text": "לכן גלה עמי מבלי דעת וכבודו מתי רעב והמונו צחה צמא׃"
    },
    {
      "verse": 14,
      "text": "לכן הרחיבה שאול נפשה ופערה פיה לבלי חק וירד הדרה והמונה ושאונה ועלז בה׃"
    },
    {
      "verse": 15,
      "text": "וישח אדם וישפל איש ועיני גבהים תשפלנה׃"
    },
    {
      "verse": 16,
      "text": "ויגבה יהוה צבאות במשפט והאל הקדוש נקדש בצדקה׃"
    },
    {
      "verse": 17,
      "text": "ורעו כבשים כדברם וחרבות מחים גרים יאכלו׃"
    },
    {
      "verse": 18,
      "text": "הוי משכי העון בחבלי השוא וכעבות העגלה חטאה׃"
    },
    {
      "verse": 19,
      "text": "האמרים ימהר יחישה מעשהו למען נראה ותקרב ותבואה עצת קדוש ישראל ונדעה׃"
    },
    {
      "verse": 20,
      "text": "הוי האמרים לרע טוב ולטוב רע שמים חשך לאור ואור לחשך שמים מר למתוק ומתוק למר׃"
    },
    {
      "verse": 21,
      "text": "הוי חכמים בעיניהם ונגד פניהם נבנים׃"
    },
    {
      "verse": 22,
      "text": "הוי גבורים לשתות יין ואנשי חיל למסך שכר׃"
    },
    {
      "verse": 23,
      "text": "מצדיקי רשע עקב שחד וצדקת צדיקים יסירו ממנו׃"
    },
    {
      "verse": 24,
      "text": "לכן כאכל קש לשון אש וחשש להבה ירפה שרשם כמק יהיה ופרחם כאבק יעלה כי מאסו את תורת יהוה צבאות ואת אמרת קדוש ישראל נאצו׃"
    },
    {
      "verse": 25,
      "text": "על כן חרה אף יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל זאת לא שב אפו ועוד ידו נטויה׃"
    },
    {
      "verse": 26,
      "text": "ונשא נס לגוים מרחוק ושרק לו מקצה הארץ והנה מהרה קל יבוא׃"
    },
    {
      "verse": 27,
      "text": "אין עיף ואין כושל בו לא ינום ולא יישן ולא נפתח אזור חלציו ולא נתק שרוך נעליו׃"
    },
    {
      "verse": 28,
      "text": "אשר חציו שנונים וכל קשתתיו דרכות פרסות סוסיו כצר נחשבו וגלגליו כסופה׃"
    },
    {
      "verse": 29,
      "text": "שאגה לו כלביא ושאג ככפירים וינהם ויאחז טרף ויפליט ואין מציל׃"
    },
    {
      "verse": 30,
      "text": "וינהם עליו ביום ההוא כנהמת ים ונבט לארץ והנה חשך צר ואור חשך בעריפיה׃"
    }
  ]
}
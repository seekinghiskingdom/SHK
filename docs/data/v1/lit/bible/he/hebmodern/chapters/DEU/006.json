{
  "book_id": "DEU",
  "chapter": 6,
  "verses": [
    {
      "verse": 1,
      "text": "וזאת המצוה החקים והמשפטים אשר צוה יהוה אלהיכם ללמד אתכם לעשות בארץ אשר אתם עברים שמה לרשתה׃"
    },
    {
      "verse": 2,
      "text": "למען תירא את יהוה אלהיך לשמר את כל חקתיו ומצותיו אשר אנכי מצוך אתה ובנך ובן בנך כל ימי חייך ולמען יארכן ימיך׃"
    },
    {
      "verse": 3,
      "text": "ושמעת ישראל ושמרת לעשות אשר ייטב לך ואשר תרבון מאד כאשר דבר יהוה אלהי אבתיך לך ארץ זבת חלב ודבש׃"
    },
    {
      "verse": 4,
      "text": "שמע ישראל יהוה אלהינו יהוה אחד׃"
    },
    {
      "verse": 5,
      "text": "ואהבת את יהוה אלהיך בכל לבבך ובכל נפשך ובכל מאדך׃"
    },
    {
      "verse": 6,
      "text": "והיו הדברים האלה אשר אנכי מצוך היום על לבבך׃"
    },
    {
      "verse": 7,
      "text": "ושננתם לבניך ודברת בם בשבתך בביתך ובלכתך בדרך ובשכבך ובקומך׃"
    },
    {
      "verse": 8,
      "text": "וקשרתם לאות על ידך והיו לטטפת בין עיניך׃"
    },
    {
      "verse": 9,
      "text": "וכתבתם על מזוזת ביתך ובשעריך׃"
    },
    {
      "verse": 10,
      "text": "והיה כי יביאך יהוה אלהיך אל הארץ אשר נשבע לאבתיך לאברהם ליצחק וליעקב לתת לך ערים גדלת וטבת אשר לא בנית׃"
    },
    {
      "verse": 11,
      "text": "ובתים מלאים כל טוב אשר לא מלאת וברת חצובים אשר לא חצבת כרמים וזיתים אשר לא נטעת ואכלת ושבעת׃"
    },
    {
      "verse": 12,
      "text": "השמר לך פן תשכח את יהוה אשר הוציאך מארץ מצרים מבית עבדים׃"
    },
    {
      "verse": 13,
      "text": "את יהוה אלהיך תירא ואתו תעבד ובשמו תשבע׃"
    },
    {
      "verse": 14,
      "text": "לא תלכון אחרי אלהים אחרים מאלהי העמים אשר סביבותיכם׃"
    },
    {
      "verse": 15,
      "text": "כי אל קנא יהוה אלהיך בקרבך פן יחרה אף יהוה אלהיך בך והשמידך מעל פני האדמה׃"
    },
    {
      "verse": 16,
      "text": "לא תנסו את יהוה אלהיכם כאשר נסיתם במסה׃"
    },
    {
      "verse": 17,
      "text": "שמור תשמרון את מצות יהוה אלהיכם ועדתיו וחקיו אשר צוך׃"
    },
    {
      "verse": 18,
      "text": "ועשית הישר והטוב בעיני יהוה למען ייטב לך ובאת וירשת את הארץ הטבה אשר נשבע יהוה לאבתיך׃"
    },
    {
      "verse": 19,
      "text": "להדף את כל איביך מפניך כאשר דבר יהוה׃"
    },
    {
      "verse": 20,
      "text": "כי ישאלך בנך מחר לאמר מה העדת והחקים והמשפטים אשר צוה יהוה אלהינו אתכם׃"
    },
    {
      "verse": 21,
      "text": "ואמרת לבנך עבדים היינו לפרעה במצרים ויוציאנו יהוה ממצרים ביד חזקה׃"
    },
    {
      "verse": 22,
      "text": "ויתן יהוה אותת ומפתים גדלים ורעים במצרים בפרעה ובכל ביתו לעינינו׃"
    },
    {
      "verse": 23,
      "text": "ואותנו הוציא משם למען הביא אתנו לתת לנו את הארץ אשר נשבע לאבתינו׃"
    },
    {
      "verse": 24,
      "text": "ויצונו יהוה לעשות את כל החקים האלה ליראה את יהוה אלהינו לטוב לנו כל הימים לחיתנו כהיום הזה׃"
    },
    {
      "verse": 25,
      "text": "וצדקה תהיה לנו כי נשמר לעשות את כל המצוה הזאת לפני יהוה אלהינו כאשר צונו׃"
    }
  ]
}
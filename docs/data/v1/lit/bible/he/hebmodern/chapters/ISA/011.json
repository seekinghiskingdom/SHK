{
  "book_id": "ISA",
  "chapter": 11,
  "verses": [
    {
      "verse": 1,
      "text": "ויצא חטר מגזע ישי ונצר משרשיו יפרה׃"
    },
    {
      "verse": 2,
      "text": "ונחה עליו רוח יהוה רוח חכמה ובינה רוח עצה וגבורה רוח דעת ויראת יהוה׃"
    },
    {
      "verse": 3,
      "text": "והריחו ביראת יהוה ולא למראה עיניו ישפוט ולא למשמע אזניו יוכיח׃"
    },
    {
      "verse": 4,
      "text": "ושפט בצדק דלים והוכיח במישור לענוי ארץ והכה ארץ בשבט פיו וברוח שפתיו ימית רשע׃"
    },
    {
      "verse": 5,
      "text": "והיה צדק אזור מתניו והאמונה אזור חלציו׃"
    },
    {
      "verse": 6,
      "text": "וגר זאב עם כבש ונמר עם גדי ירבץ ועגל וכפיר ומריא יחדו ונער קטן נהג בם׃"
    },
    {
      "verse": 7,
      "text": "ופרה ודב תרעינה יחדו ירבצו ילדיהן ואריה כבקר יאכל תבן׃"
    },
    {
      "verse": 8,
      "text": "ושעשע יונק על חר פתן ועל מאורת צפעוני גמול ידו הדה׃"
    },
    {
      "verse": 9,
      "text": "לא ירעו ולא ישחיתו בכל הר קדשי כי מלאה הארץ דעה את יהוה כמים לים מכסים׃"
    },
    {
      "verse": 10,
      "text": "והיה ביום ההוא שרש ישי אשר עמד לנס עמים אליו גוים ידרשו והיתה מנחתו כבוד׃"
    },
    {
      "verse": 11,
      "text": "והיה ביום ההוא יוסיף אדני שנית ידו לקנות את שאר עמו אשר ישאר מאשור וממצרים ומפתרוס ומכוש ומעילם ומשנער ומחמת ומאיי הים׃"
    },
    {
      "verse": 12,
      "text": "ונשא נס לגוים ואסף נדחי ישראל ונפצות יהודה יקבץ מארבע כנפות הארץ׃"
    },
    {
      "verse": 13,
      "text": "וסרה קנאת אפרים וצררי יהודה יכרתו אפרים לא יקנא את יהודה ויהודה לא יצר את אפרים׃"
    },
    {
      "verse": 14,
      "text": "ועפו בכתף פלשתים ימה יחדו יבזו את בני קדם אדום ומואב משלוח ידם ובני עמון משמעתם׃"
    },
    {
      "verse": 15,
      "text": "והחרים יהוה את לשון ים מצרים והניף ידו על הנהר בעים רוחו והכהו לשבעה נחלים והדריך בנעלים׃"
    },
    {
      "verse": 16,
      "text": "והיתה מסלה לשאר עמו אשר ישאר מאשור כאשר היתה לישראל ביום עלתו מארץ מצרים׃"
    }
  ]
}
{
  "book_id": "NUM",
  "chapter": 9,
  "verses": [
    {
      "verse": 1,
      "text": "וידבר יהוה אל משה במדבר סיני בשנה השנית לצאתם מארץ מצרים בחדש הראשון לאמר׃"
    },
    {
      "verse": 2,
      "text": "ויעשו בני ישראל את הפסח במועדו׃"
    },
    {
      "verse": 3,
      "text": "בארבעה עשר יום בחדש הזה בין הערבים תעשו אתו במועדו ככל חקתיו וככל משפטיו תעשו אתו׃"
    },
    {
      "verse": 4,
      "text": "וידבר משה אל בני ישראל לעשת הפסח׃"
    },
    {
      "verse": 5,
      "text": "ויעשו את הפסח בראשון בארבעה עשר יום לחדש בין הערבים במדבר סיני ככל אשר צוה יהוה את משה כן עשו בני ישראל׃"
    },
    {
      "verse": 6,
      "text": "ויהי אנשים אשר היו טמאים לנפש אדם ולא יכלו לעשת הפסח ביום ההוא ויקרבו לפני משה ולפני אהרן ביום ההוא׃"
    },
    {
      "verse": 7,
      "text": "ויאמרו האנשים ההמה אליו אנחנו טמאים לנפש אדם למה נגרע לבלתי הקרב את קרבן יהוה במעדו בתוך בני ישראל׃"
    },
    {
      "verse": 8,
      "text": "ויאמר אלהם משה עמדו ואשמעה מה יצוה יהוה לכם׃"
    },
    {
      "verse": 9,
      "text": "וידבר יהוה אל משה לאמר׃"
    },
    {
      "verse": 10,
      "text": "דבר אל בני ישראל לאמר איש איש כי יהיה טמא לנפש או בדרך רחקה לכם או לדרתיכם ועשה פסח ליהוה׃"
    },
    {
      "verse": 11,
      "text": "בחדש השני בארבעה עשר יום בין הערבים יעשו אתו על מצות ומררים יאכלהו׃"
    },
    {
      "verse": 12,
      "text": "לא ישאירו ממנו עד בקר ועצם לא ישברו בו ככל חקת הפסח יעשו אתו׃"
    },
    {
      "verse": 13,
      "text": "והאיש אשר הוא טהור ובדרך לא היה וחדל לעשות הפסח ונכרתה הנפש ההוא מעמיה כי קרבן יהוה לא הקריב במעדו חטאו ישא האיש ההוא׃"
    },
    {
      "verse": 14,
      "text": "וכי יגור אתכם גר ועשה פסח ליהוה כחקת הפסח וכמשפטו כן יעשה חקה אחת יהיה לכם ולגר ולאזרח הארץ׃"
    },
    {
      "verse": 15,
      "text": "וביום הקים את המשכן כסה הענן את המשכן לאהל העדת ובערב יהיה על המשכן כמראה אש עד בקר׃"
    },
    {
      "verse": 16,
      "text": "כן יהיה תמיד הענן יכסנו ומראה אש לילה׃"
    },
    {
      "verse": 17,
      "text": "ולפי העלת הענן מעל האהל ואחרי כן יסעו בני ישראל ובמקום אשר ישכן שם הענן שם יחנו בני ישראל׃"
    },
    {
      "verse": 18,
      "text": "על פי יהוה יסעו בני ישראל ועל פי יהוה יחנו כל ימי אשר ישכן הענן על המשכן יחנו׃"
    },
    {
      "verse": 19,
      "text": "ובהאריך הענן על המשכן ימים רבים ושמרו בני ישראל את משמרת יהוה ולא יסעו׃"
    },
    {
      "verse": 20,
      "text": "ויש אשר יהיה הענן ימים מספר על המשכן על פי יהוה יחנו ועל פי יהוה יסעו׃"
    },
    {
      "verse": 21,
      "text": "ויש אשר יהיה הענן מערב עד בקר ונעלה הענן בבקר ונסעו או יומם ולילה ונעלה הענן ונסעו׃"
    },
    {
      "verse": 22,
      "text": "או ימים או חדש או ימים בהאריך הענן על המשכן לשכן עליו יחנו בני ישראל ולא יסעו ובהעלתו יסעו׃"
    },
    {
      "verse": 23,
      "text": "על פי יהוה יחנו ועל פי יהוה יסעו את משמרת יהוה שמרו על פי יהוה ביד משה׃"
    }
  ]
}
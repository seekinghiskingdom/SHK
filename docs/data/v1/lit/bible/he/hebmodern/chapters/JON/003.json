{
  "book_id": "JON",
  "chapter": 3,
  "verses": [
    {
      "verse": 1,
      "text": "ויהי דבר יהוה אל יונה שנית לאמר׃"
    },
    {
      "verse": 2,
      "text": "קום לך אל נינוה העיר הגדולה וקרא אליה את הקריאה אשר אנכי דבר אליך׃"
    },
    {
      "verse": 3,
      "text": "ויקם יונה וילך אל נינוה כדבר יהוה ונינוה היתה עיר גדולה לאלהים מהלך שלשת ימים׃"
    },
    {
      "verse": 4,
      "text": "ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת׃"
    },
    {
      "verse": 5,
      "text": "ויאמינו אנשי נינוה באלהים ויקראו צום וילבשו שקים מגדולם ועד קטנם׃"
    },
    {
      "verse": 6,
      "text": "ויגע הדבר אל מלך נינוה ויקם מכסאו ויעבר אדרתו מעליו ויכס שק וישב על האפר׃"
    },
    {
      "verse": 7,
      "text": "ויזעק ויאמר בנינוה מטעם המלך וגדליו לאמר האדם והבהמה הבקר והצאן אל יטעמו מאומה אל ירעו ומים אל ישתו׃"
    },
    {
      "verse": 8,
      "text": "ויתכסו שקים האדם והבהמה ויקראו אל אלהים בחזקה וישבו איש מדרכו הרעה ומן החמס אשר בכפיהם׃"
    },
    {
      "verse": 9,
      "text": "מי יודע ישוב ונחם האלהים ושב מחרון אפו ולא נאבד׃"
    },
    {
      "verse": 10,
      "text": "וירא האלהים את מעשיהם כי שבו מדרכם הרעה וינחם האלהים על הרעה אשר דבר לעשות להם ולא עשה׃"
    }
  ]
}
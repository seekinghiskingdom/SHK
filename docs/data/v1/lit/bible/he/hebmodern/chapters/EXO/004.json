{
  "book_id": "EXO",
  "chapter": 4,
  "verses": [
    {
      "verse": 1,
      "text": "ויען משה ויאמר והן לא יאמינו לי ולא ישמעו בקלי כי יאמרו לא נראה אליך יהוה׃"
    },
    {
      "verse": 2,
      "text": "ויאמר אליו יהוה מזה בידך ויאמר מטה׃"
    },
    {
      "verse": 3,
      "text": "ויאמר השליכהו ארצה וישליכהו ארצה ויהי לנחש וינס משה מפניו׃"
    },
    {
      "verse": 4,
      "text": "ויאמר יהוה אל משה שלח ידך ואחז בזנבו וישלח ידו ויחזק בו ויהי למטה בכפו׃"
    },
    {
      "verse": 5,
      "text": "למען יאמינו כי נראה אליך יהוה אלהי אבתם אלהי אברהם אלהי יצחק ואלהי יעקב׃"
    },
    {
      "verse": 6,
      "text": "ויאמר יהוה לו עוד הבא נא ידך בחיקך ויבא ידו בחיקו ויוצאה והנה ידו מצרעת כשלג׃"
    },
    {
      "verse": 7,
      "text": "ויאמר השב ידך אל חיקך וישב ידו אל חיקו ויוצאה מחיקו והנה שבה כבשרו׃"
    },
    {
      "verse": 8,
      "text": "והיה אם לא יאמינו לך ולא ישמעו לקל האת הראשון והאמינו לקל האת האחרון׃"
    },
    {
      "verse": 9,
      "text": "והיה אם לא יאמינו גם לשני האתות האלה ולא ישמעון לקלך ולקחת ממימי היאר ושפכת היבשה והיו המים אשר תקח מן היאר והיו לדם ביבשת׃"
    },
    {
      "verse": 10,
      "text": "ויאמר משה אל יהוה בי אדני לא איש דברים אנכי גם מתמול גם משלשם גם מאז דברך אל עבדך כי כבד פה וכבד לשון אנכי׃"
    },
    {
      "verse": 11,
      "text": "ויאמר יהוה אליו מי שם פה לאדם או מי ישום אלם או חרש או פקח או עור הלא אנכי יהוה׃"
    },
    {
      "verse": 12,
      "text": "ועתה לך ואנכי אהיה עם פיך והוריתיך אשר תדבר׃"
    },
    {
      "verse": 13,
      "text": "ויאמר בי אדני שלח נא ביד תשלח׃"
    },
    {
      "verse": 14,
      "text": "ויחר אף יהוה במשה ויאמר הלא אהרן אחיך הלוי ידעתי כי דבר ידבר הוא וגם הנה הוא יצא לקראתך וראך ושמח בלבו׃"
    },
    {
      "verse": 15,
      "text": "ודברת אליו ושמת את הדברים בפיו ואנכי אהיה עם פיך ועם פיהו והוריתי אתכם את אשר תעשון׃"
    },
    {
      "verse": 16,
      "text": "ודבר הוא לך אל העם והיה הוא יהיה לך לפה ואתה תהיה לו לאלהים׃"
    },
    {
      "verse": 17,
      "text": "ואת המטה הזה תקח בידך אשר תעשה בו את האתת׃"
    },
    {
      "verse": 18,
      "text": "וילך משה וישב אל יתר חתנו ויאמר לו אלכה נא ואשובה אל אחי אשר במצרים ואראה העודם חיים ויאמר יתרו למשה לך לשלום׃"
    },
    {
      "verse": 19,
      "text": "ויאמר יהוה אל משה במדין לך שב מצרים כי מתו כל האנשים המבקשים את נפשך׃"
    },
    {
      "verse": 20,
      "text": "ויקח משה את אשתו ואת בניו וירכבם על החמר וישב ארצה מצרים ויקח משה את מטה האלהים בידו׃"
    },
    {
      "verse": 21,
      "text": "ויאמר יהוה אל משה בלכתך לשוב מצרימה ראה כל המפתים אשר שמתי בידך ועשיתם לפני פרעה ואני אחזק את לבו ולא ישלח את העם׃"
    },
    {
      "verse": 22,
      "text": "ואמרת אל פרעה כה אמר יהוה בני בכרי ישראל׃"
    },
    {
      "verse": 23,
      "text": "ואמר אליך שלח את בני ויעבדני ותמאן לשלחו הנה אנכי הרג את בנך בכרך׃"
    },
    {
      "verse": 24,
      "text": "ויהי בדרך במלון ויפגשהו יהוה ויבקש המיתו׃"
    },
    {
      "verse": 25,
      "text": "ותקח צפרה צר ותכרת את ערלת בנה ותגע לרגליו ותאמר כי חתן דמים אתה לי׃"
    },
    {
      "verse": 26,
      "text": "וירף ממנו אז אמרה חתן דמים למולת׃"
    },
    {
      "verse": 27,
      "text": "ויאמר יהוה אל אהרן לך לקראת משה המדברה וילך ויפגשהו בהר האלהים וישק לו׃"
    },
    {
      "verse": 28,
      "text": "ויגד משה לאהרן את כל דברי יהוה אשר שלחו ואת כל האתת אשר צוהו׃"
    },
    {
      "verse": 29,
      "text": "וילך משה ואהרן ויאספו את כל זקני בני ישראל׃"
    },
    {
      "verse": 30,
      "text": "וידבר אהרן את כל הדברים אשר דבר יהוה אל משה ויעש האתת לעיני העם׃"
    },
    {
      "verse": 31,
      "text": "ויאמן העם וישמעו כי פקד יהוה את בני ישראל וכי ראה את ענים ויקדו וישתחוו׃"
    }
  ]
}
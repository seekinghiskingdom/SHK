{
  "book_id": "RUT",
  "chapter": 4,
  "verses": [
    {
      "verse": 1,
      "text": "ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב׃"
    },
    {
      "verse": 2,
      "text": "ויקח עשרה אנשים מזקני העיר ויאמר שבו פה וישבו׃"
    },
    {
      "verse": 3,
      "text": "ויאמר לגאל חלקת השדה אשר לאחינו לאלימלך מכרה נעמי השבה משדה מואב׃"
    },
    {
      "verse": 4,
      "text": "ואני אמרתי אגלה אזנך לאמר קנה נגד הישבים ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל׃"
    },
    {
      "verse": 5,
      "text": "ויאמר בעז ביום קנותך השדה מיד נעמי ומאת רות המואביה אשת המת קניתי להקים שם המת על נחלתו׃"
    },
    {
      "verse": 6,
      "text": "ויאמר הגאל לא אוכל לגאול לי פן אשחית את נחלתי גאל לך אתה את גאלתי כי לא אוכל לגאל׃"
    },
    {
      "verse": 7,
      "text": "וזאת לפנים בישראל על הגאולה ועל התמורה לקים כל דבר שלף איש נעלו ונתן לרעהו וזאת התעודה בישראל׃"
    },
    {
      "verse": 8,
      "text": "ויאמר הגאל לבעז קנה לך וישלף נעלו׃"
    },
    {
      "verse": 9,
      "text": "ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון מיד נעמי׃"
    },
    {
      "verse": 10,
      "text": "וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו עדים אתם היום׃"
    },
    {
      "verse": 11,
      "text": "ויאמרו כל העם אשר בשער והזקנים עדים יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם׃"
    },
    {
      "verse": 12,
      "text": "ויהי ביתך כבית פרץ אשר ילדה תמר ליהודה מן הזרע אשר יתן יהוה לך מן הנערה הזאת׃"
    },
    {
      "verse": 13,
      "text": "ויקח בעז את רות ותהי לו לאשה ויבא אליה ויתן יהוה לה הריון ותלד בן׃"
    },
    {
      "verse": 14,
      "text": "ותאמרנה הנשים אל נעמי ברוך יהוה אשר לא השבית לך גאל היום ויקרא שמו בישראל׃"
    },
    {
      "verse": 15,
      "text": "והיה לך למשיב נפש ולכלכל את שיבתך כי כלתך אשר אהבתך ילדתו אשר היא טובה לך משבעה בנים׃"
    },
    {
      "verse": 16,
      "text": "ותקח נעמי את הילד ותשתהו בחיקה ותהי לו לאמנת׃"
    },
    {
      "verse": 17,
      "text": "ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד׃"
    },
    {
      "verse": 18,
      "text": "ואלה תולדות פרץ פרץ הוליד את חצרון׃"
    },
    {
      "verse": 19,
      "text": "וחצרון הוליד את רם ורם הוליד את עמינדב׃"
    },
    {
      "verse": 20,
      "text": "ועמינדב הוליד את נחשון ונחשון הוליד את שלמה׃"
    },
    {
      "verse": 21,
      "text": "ושלמון הוליד את בעז ובעז הוליד את עובד׃"
    },
    {
      "verse": 22,
      "text": "ועבד הוליד את ישי וישי הוליד את דוד׃"
    }
  ]
}
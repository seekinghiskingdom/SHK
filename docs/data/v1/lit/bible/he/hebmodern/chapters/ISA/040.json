{
  "book_id": "ISA",
  "chapter": 40,
  "verses": [
    {
      "verse": 1,
      "text": "נחמו נחמו עמי יאמר אלהיכם׃"
    },
    {
      "verse": 2,
      "text": "דברו על לב ירושלם וקראו אליה כי מלאה צבאה כי נרצה עונה כי לקחה מיד יהוה כפלים בכל חטאתיה׃"
    },
    {
      "verse": 3,
      "text": "קול קורא במדבר פנו דרך יהוה ישרו בערבה מסלה לאלהינו׃"
    },
    {
      "verse": 4,
      "text": "כל גיא ינשא וכל הר וגבעה ישפלו והיה העקב למישור והרכסים לבקעה׃"
    },
    {
      "verse": 5,
      "text": "ונגלה כבוד יהוה וראו כל בשר יחדו כי פי יהוה דבר׃"
    },
    {
      "verse": 6,
      "text": "קול אמר קרא ואמר מה אקרא כל הבשר חציר וכל חסדו כציץ השדה׃"
    },
    {
      "verse": 7,
      "text": "יבש חציר נבל ציץ כי רוח יהוה נשבה בו אכן חציר העם׃"
    },
    {
      "verse": 8,
      "text": "יבש חציר נבל ציץ ודבר אלהינו יקום לעולם׃"
    },
    {
      "verse": 9,
      "text": "על הר גבה עלי לך מבשרת ציון הרימי בכח קולך מבשרת ירושלם הרימי אל תיראי אמרי לערי יהודה הנה אלהיכם׃"
    },
    {
      "verse": 10,
      "text": "הנה אדני יהוה בחזק יבוא וזרעו משלה לו הנה שכרו אתו ופעלתו לפניו׃"
    },
    {
      "verse": 11,
      "text": "כרעה עדרו ירעה בזרעו יקבץ טלאים ובחיקו ישא עלות ינהל׃"
    },
    {
      "verse": 12,
      "text": "מי מדד בשעלו מים ושמים בזרת תכן וכל בשלש עפר הארץ ושקל בפלס הרים וגבעות במאזנים׃"
    },
    {
      "verse": 13,
      "text": "מי תכן את רוח יהוה ואיש עצתו יודיענו׃"
    },
    {
      "verse": 14,
      "text": "את מי נועץ ויבינהו וילמדהו בארח משפט וילמדהו דעת ודרך תבונות יודיענו׃"
    },
    {
      "verse": 15,
      "text": "הן גוים כמר מדלי וכשחק מאזנים נחשבו הן איים כדק יטול׃"
    },
    {
      "verse": 16,
      "text": "ולבנון אין די בער וחיתו אין די עולה׃"
    },
    {
      "verse": 17,
      "text": "כל הגוים כאין נגדו מאפס ותהו נחשבו לו׃"
    },
    {
      "verse": 18,
      "text": "ואל מי תדמיון אל ומה דמות תערכו לו׃"
    },
    {
      "verse": 19,
      "text": "הפסל נסך חרש וצרף בזהב ירקענו ורתקות כסף צורף׃"
    },
    {
      "verse": 20,
      "text": "המסכן תרומה עץ לא ירקב יבחר חרש חכם יבקש לו להכין פסל לא ימוט׃"
    },
    {
      "verse": 21,
      "text": "הלוא תדעו הלוא תשמעו הלוא הגד מראש לכם הלוא הבינתם מוסדות הארץ׃"
    },
    {
      "verse": 22,
      "text": "הישב על חוג הארץ וישביה כחגבים הנוטה כדק שמים וימתחם כאהל לשבת׃"
    },
    {
      "verse": 23,
      "text": "הנותן רוזנים לאין שפטי ארץ כתהו עשה׃"
    },
    {
      "verse": 24,
      "text": "אף בל נטעו אף בל זרעו אף בל שרש בארץ גזעם וגם נשף בהם ויבשו וסערה כקש תשאם׃"
    },
    {
      "verse": 25,
      "text": "ואל מי תדמיוני ואשוה יאמר קדוש׃"
    },
    {
      "verse": 26,
      "text": "שאו מרום עיניכם וראו מי ברא אלה המוציא במספר צבאם לכלם בשם יקרא מרב אונים ואמיץ כח איש לא נעדר׃"
    },
    {
      "verse": 27,
      "text": "למה תאמר יעקב ותדבר ישראל נסתרה דרכי מיהוה ומאלהי משפטי יעבור׃"
    },
    {
      "verse": 28,
      "text": "הלוא ידעת אם לא שמעת אלהי עולם יהוה בורא קצות הארץ לא ייעף ולא ייגע אין חקר לתבונתו׃"
    },
    {
      "verse": 29,
      "text": "נתן ליעף כח ולאין אונים עצמה ירבה׃"
    },
    {
      "verse": 30,
      "text": "ויעפו נערים ויגעו ובחורים כשול יכשלו׃"
    },
    {
      "verse": 31,
      "text": "וקוי יהוה יחליפו כח יעלו אבר כנשרים ירוצו ולא ייגעו ילכו ולא ייעפו׃"
    }
  ]
}
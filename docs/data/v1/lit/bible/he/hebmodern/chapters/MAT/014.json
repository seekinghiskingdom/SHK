{
  "book_id": "MAT",
  "chapter": 14,
  "verses": [
    {
      "verse": 1,
      "text": "בעת ההיא שמע הורדוס שר רבע המדינה את שמע ישוע׃"
    },
    {
      "verse": 2,
      "text": "ויאמר אל נעריו זה הוא יוחנן המטביל והוא קם מן המתים על כן הגבורות פעלות בו׃"
    },
    {
      "verse": 3,
      "text": "כי הורדוס תפש את יוחנן ויאסרהו וישימהו בבית הסהר בגלל הורודיה אשת פילפוס אחיו׃"
    },
    {
      "verse": 4,
      "text": "כי יוחנן אמר אליו לא נכון היתה לך לאשה׃"
    },
    {
      "verse": 5,
      "text": "ויבקש המיתו אך ירא את ההמון כי לנביא חשבו אתו׃"
    },
    {
      "verse": 6,
      "text": "ויהי ביום הלדת הורדוס ותרקד בת הורודיה בתוכם ותיטב בעיני הורדוס׃"
    },
    {
      "verse": 7,
      "text": "וישבע לה ויאמר מה תשאל נפשך ואתן לך׃"
    },
    {
      "verse": 8,
      "text": "ואמה שמה את הדברים בפיה ותשאל לאמר תנה לי פה בקערה את ראש יוחנן המטביל׃"
    },
    {
      "verse": 9,
      "text": "ויעצב המלך אך בעבור השבועה והמסבים עמו צוה לתת לה׃"
    },
    {
      "verse": 10,
      "text": "וישלח וישא את ראש יוחנן מעליו בבית הסהר׃"
    },
    {
      "verse": 11,
      "text": "ויביאו את ראשו בקערה ויתנו לנערה ותביאהו אל אמה׃"
    },
    {
      "verse": 12,
      "text": "ויגשו תלמידיו וישאו את גויתו ויקברוה וילכו ויגידו לישוע׃"
    },
    {
      "verse": 13,
      "text": "ויהי כשמעו את זאת ויסר משם באניה אל מקום חרבה לבדד וישמעו המון העם וילכו אחריו ברגליהם מן הערים׃"
    },
    {
      "verse": 14,
      "text": "ויצא ישוע וירא המון עם רב ויהמו מעיו עליהם וירפא את החלשים אשר בהם׃"
    },
    {
      "verse": 15,
      "text": "ויהי לפנות ערב ויגשו אליו תלמידיו ויאמרו המקום חרב וגם נטה היום שלחה את המון העם וילכו אל הכפרים לקנות להם אכל׃"
    },
    {
      "verse": 16,
      "text": "ויאמר אליהם אינם צריכים ללכת תנו אתם להם לאכל׃"
    },
    {
      "verse": 17,
      "text": "ויאמרו אליו אין לנו פה כי אם חמשת ככרות לחם ושני דגים׃"
    },
    {
      "verse": 18,
      "text": "ויאמר הביאום אלי הלם׃"
    },
    {
      "verse": 19,
      "text": "ויצו את העם לשבת על הדשא ויקח את חמשת ככרות הלחם ואת שני הדגים וישא עיניו השמימה ויברך ויפרס ויתן את הלחם לתלמידים והתלמידים נתנו לעם׃"
    },
    {
      "verse": 20,
      "text": "ויאכלו כלם וישבעו וישאו מן הפתותים הנותרים שנים עשר סלים מלאים׃"
    },
    {
      "verse": 21,
      "text": "והאכלים היו כחמשת אלפי איש מלבד הנשים והטף׃"
    },
    {
      "verse": 22,
      "text": "ויאץ ישוע בתלמידיו לרדת באניה לעבר לפניה אל עבר הים עד אשר ישלח את העם׃"
    },
    {
      "verse": 23,
      "text": "ואחרי שלחו את העם עלה ההרה בדד להתפלל ויהי ערב והוא לבדו שמה׃"
    },
    {
      "verse": 24,
      "text": "והאניה הלכה בתוך הים ותטרף מן הגלים כי הרוח לנגדה׃"
    },
    {
      "verse": 25,
      "text": "ויהי באשמרת הרביעית ויבא אליהם ישוע מתהלך על פני הים׃"
    },
    {
      "verse": 26,
      "text": "והתלמידים בראתם אותו מתהלך על פני הים נבהלו לאמר מראה רוח הוא ויצעקו מפחד׃"
    },
    {
      "verse": 27,
      "text": "וידבר ישוע פתאם אליהם חזקו כי אני הוא אל תיראו׃"
    },
    {
      "verse": 28,
      "text": "ויען פטרוס ויאמר אליו אם אתה הוא אדני צוה נא כי אבא אליך על המים׃"
    },
    {
      "verse": 29,
      "text": "ויאמר בוא וירד פטרוס מן האניה ויתהלך על המים לבוא אל ישוע׃"
    },
    {
      "verse": 30,
      "text": "ויהי כראתו את הרוח כי חזקה היא ויירא ויחל לטבע ויצעק לאמר אדני הושיעני׃"
    },
    {
      "verse": 31,
      "text": "וימהר ישוע לשלח את ידו ויחזק בו ויאמר אליו קטן האמונה למה לחק לבך׃"
    },
    {
      "verse": 32,
      "text": "הם עלו אל האניה והרוח שככה׃"
    },
    {
      "verse": 33,
      "text": "ואנשי האניה נגשו וישתחוו לו לאמר באמת בן אלהים אתה׃"
    },
    {
      "verse": 34,
      "text": "ויעברו את הים ויבאו ארצה גניסר׃"
    },
    {
      "verse": 35,
      "text": "ויכירו אתו אנשי המקום ההוא וישלחו אל כל סביבותיהם ויביאו אליו את כל החולים׃"
    },
    {
      "verse": 36,
      "text": "ויבקשו ממנו כי יגעו רק בציצת בגדו וכל הנגעים נושעו׃"
    }
  ]
}
{
  "book_id": "2SA",
  "chapter": 1,
  "verses": [
    {
      "verse": 1,
      "text": "ויהי אחרי מות שאול ודוד שב מהכות את העמלק וישב דוד בצקלג ימים שנים׃"
    },
    {
      "verse": 2,
      "text": "ויהי ביום השלישי והנה איש בא מן המחנה מעם שאול ובגדיו קרעים ואדמה על ראשו ויהי בבאו אל דוד ויפל ארצה וישתחו׃"
    },
    {
      "verse": 3,
      "text": "ויאמר לו דוד אי מזה תבוא ויאמר אליו ממחנה ישראל נמלטתי׃"
    },
    {
      "verse": 4,
      "text": "ויאמר אליו דוד מה היה הדבר הגד נא לי ויאמר אשר נס העם מן המלחמה וגם הרבה נפל מן העם וימתו וגם שאול ויהונתן בנו מתו׃"
    },
    {
      "verse": 5,
      "text": "ויאמר דוד אל הנער המגיד לו איך ידעת כי מת שאול ויהונתן בנו׃"
    },
    {
      "verse": 6,
      "text": "ויאמר הנער המגיד לו נקרא נקריתי בהר הגלבע והנה שאול נשען על חניתו והנה הרכב ובעלי הפרשים הדבקהו׃"
    },
    {
      "verse": 7,
      "text": "ויפן אחריו ויראני ויקרא אלי ואמר הנני׃"
    },
    {
      "verse": 8,
      "text": "ויאמר לי מי אתה ויאמר אליו עמלקי אנכי׃"
    },
    {
      "verse": 9,
      "text": "ויאמר אלי עמד נא עלי ומתתני כי אחזני השבץ כי כל עוד נפשי בי׃"
    },
    {
      "verse": 10,
      "text": "ואעמד עליו ואמתתהו כי ידעתי כי לא יחיה אחרי נפלו ואקח הנזר אשר על ראשו ואצעדה אשר על זרעו ואביאם אל אדני הנה׃"
    },
    {
      "verse": 11,
      "text": "ויחזק דוד בבגדו ויקרעם וגם כל האנשים אשר אתו׃"
    },
    {
      "verse": 12,
      "text": "ויספדו ויבכו ויצמו עד הערב על שאול ועל יהונתן בנו ועל עם יהוה ועל בית ישראל כי נפלו בחרב׃"
    },
    {
      "verse": 13,
      "text": "ויאמר דוד אל הנער המגיד לו אי מזה אתה ויאמר בן איש גר עמלקי אנכי׃"
    },
    {
      "verse": 14,
      "text": "ויאמר אליו דוד איך לא יראת לשלח ידך לשחת את משיח יהוה׃"
    },
    {
      "verse": 15,
      "text": "ויקרא דוד לאחד מהנערים ויאמר גש פגע בו ויכהו וימת׃"
    },
    {
      "verse": 16,
      "text": "ויאמר אליו דוד דמיך על ראשך כי פיך ענה בך לאמר אנכי מתתי את משיח יהוה׃"
    },
    {
      "verse": 17,
      "text": "ויקנן דוד את הקינה הזאת על שאול ועל יהונתן בנו׃"
    },
    {
      "verse": 18,
      "text": "ויאמר ללמד בני יהודה קשת הנה כתובה על ספר הישר׃"
    },
    {
      "verse": 19,
      "text": "הצבי ישראל על במותיך חלל איך נפלו גבורים׃"
    },
    {
      "verse": 20,
      "text": "אל תגידו בגת אל תבשרו בחוצת אשקלון פן תשמחנה בנות פלשתים פן תעלזנה בנות הערלים׃"
    },
    {
      "verse": 21,
      "text": "הרי בגלבע אל טל ואל מטר עליכם ושדי תרומת כי שם נגעל מגן גבורים מגן שאול בלי משיח בשמן׃"
    },
    {
      "verse": 22,
      "text": "מדם חללים מחלב גבורים קשת יהונתן לא נשוג אחור וחרב שאול לא תשוב ריקם׃"
    },
    {
      "verse": 23,
      "text": "שאול ויהונתן הנאהבים והנעימם בחייהם ובמותם לא נפרדו מנשרים קלו מאריות גברו׃"
    },
    {
      "verse": 24,
      "text": "בנות ישראל אל שאול בכינה המלבשכם שני עם עדנים המעלה עדי זהב על לבושכן׃"
    },
    {
      "verse": 25,
      "text": "איך נפלו גברים בתוך המלחמה יהונתן על במותיך חלל׃"
    },
    {
      "verse": 26,
      "text": "צר לי עליך אחי יהונתן נעמת לי מאד נפלאתה אהבתך לי מאהבת נשים׃"
    },
    {
      "verse": 27,
      "text": "איך נפלו גבורים ויאבדו כלי מלחמה׃"
    }
  ]
}
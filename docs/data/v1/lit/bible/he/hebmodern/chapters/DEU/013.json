{
  "book_id": "DEU",
  "chapter": 13,
  "verses": [
    {
      "verse": 1,
      "text": "כי יקום בקרבך נביא או חלם חלום ונתן אליך אות או מופת׃"
    },
    {
      "verse": 2,
      "text": "ובא האות והמופת אשר דבר אליך לאמר נלכה אחרי אלהים אחרים אשר לא ידעתם ונעבדם׃"
    },
    {
      "verse": 3,
      "text": "לא תשמע אל דברי הנביא ההוא או אל חולם החלום ההוא כי מנסה יהוה אלהיכם אתכם לדעת הישכם אהבים את יהוה אלהיכם בכל לבבכם ובכל נפשכם׃"
    },
    {
      "verse": 4,
      "text": "אחרי יהוה אלהיכם תלכו ואתו תיראו ואת מצותיו תשמרו ובקלו תשמעו ואתו תעבדו ובו תדבקון׃"
    },
    {
      "verse": 5,
      "text": "והנביא ההוא או חלם החלום ההוא יומת כי דבר סרה על יהוה אלהיכם המוציא אתכם מארץ מצרים והפדך מבית עבדים להדיחך מן הדרך אשר צוך יהוה אלהיך ללכת בה ובערת הרע מקרבך׃"
    },
    {
      "verse": 6,
      "text": "כי יסיתך אחיך בן אמך או בנך או בתך או אשת חיקך או רעך אשר כנפשך בסתר לאמר נלכה ונעבדה אלהים אחרים אשר לא ידעת אתה ואבתיך׃"
    },
    {
      "verse": 7,
      "text": "מאלהי העמים אשר סביבתיכם הקרבים אליך או הרחקים ממך מקצה הארץ ועד קצה הארץ׃"
    },
    {
      "verse": 8,
      "text": "לא תאבה לו ולא תשמע אליו ולא תחוס עינך עליו ולא תחמל ולא תכסה עליו׃"
    },
    {
      "verse": 9,
      "text": "כי הרג תהרגנו ידך תהיה בו בראשונה להמיתו ויד כל העם באחרנה׃"
    },
    {
      "verse": 10,
      "text": "וסקלתו באבנים ומת כי בקש להדיחך מעל יהוה אלהיך המוציאך מארץ מצרים מבית עבדים׃"
    },
    {
      "verse": 11,
      "text": "וכל ישראל ישמעו ויראון ולא יוספו לעשות כדבר הרע הזה בקרבך׃"
    },
    {
      "verse": 12,
      "text": "כי תשמע באחת עריך אשר יהוה אלהיך נתן לך לשבת שם לאמר׃"
    },
    {
      "verse": 13,
      "text": "יצאו אנשים בני בליעל מקרבך וידיחו את ישבי עירם לאמר נלכה ונעבדה אלהים אחרים אשר לא ידעתם׃"
    },
    {
      "verse": 14,
      "text": "ודרשת וחקרת ושאלת היטב והנה אמת נכון הדבר נעשתה התועבה הזאת בקרבך׃"
    },
    {
      "verse": 15,
      "text": "הכה תכה את ישבי העיר ההוא לפי חרב החרם אתה ואת כל אשר בה ואת בהמתה לפי חרב׃"
    },
    {
      "verse": 16,
      "text": "ואת כל שללה תקבץ אל תוך רחבה ושרפת באש את העיר ואת כל שללה כליל ליהוה אלהיך והיתה תל עולם לא תבנה עוד׃"
    },
    {
      "verse": 17,
      "text": "ולא ידבק בידך מאומה מן החרם למען ישוב יהוה מחרון אפו ונתן לך רחמים ורחמך והרבך כאשר נשבע לאבתיך׃"
    },
    {
      "verse": 18,
      "text": "כי תשמע בקול יהוה אלהיך לשמר את כל מצותיו אשר אנכי מצוך היום לעשות הישר בעיני יהוה אלהיך׃"
    }
  ]
}
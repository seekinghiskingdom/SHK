{
  "book_id": "ISA",
  "chapter": 31,
  "verses": [
    {
      "verse": 1,
      "text": "הוי הירדים מצרים לעזרה על סוסים ישענו ויבטחו על רכב כי רב ועל פרשים כי עצמו מאד ולא שעו על קדוש ישראל ואת יהוה לא דרשו׃"
    },
    {
      "verse": 2,
      "text": "וגם הוא חכם ויבא רע ואת דבריו לא הסיר וקם על בית מרעים ועל עזרת פעלי און׃"
    },
    {
      "verse": 3,
      "text": "ומצרים אדם ולא אל וסוסיהם בשר ולא רוח ויהוה יטה ידו וכשל עוזר ונפל עזר ויחדו כלם יכליון׃"
    },
    {
      "verse": 4,
      "text": "כי כה אמר יהוה אלי כאשר יהגה האריה והכפיר על טרפו אשר יקרא עליו מלא רעים מקולם לא יחת ומהמונם לא יענה כן ירד יהוה צבאות לצבא על הר ציון ועל גבעתה׃"
    },
    {
      "verse": 5,
      "text": "כצפרים עפות כן יגן יהוה צבאות על ירושלם גנון והציל פסח והמליט׃"
    },
    {
      "verse": 6,
      "text": "שובו לאשר העמיקו סרה בני ישראל׃"
    },
    {
      "verse": 7,
      "text": "כי ביום ההוא ימאסון איש אלילי כספו ואלילי זהבו אשר עשו לכם ידיכם חטא׃"
    },
    {
      "verse": 8,
      "text": "ונפל אשור בחרב לא איש וחרב לא אדם תאכלנו ונס לו מפני חרב ובחוריו למס יהיו׃"
    },
    {
      "verse": 9,
      "text": "וסלעו ממגור יעבור וחתו מנס שריו נאם יהוה אשר אור לו בציון ותנור לו בירושלם׃"
    }
  ]
}
{
  "book_id": "NUM",
  "chapter": 27,
  "verses": [
    {
      "verse": 1,
      "text": "ותקרבנה בנות צלפחד בן חפר בן גלעד בן מכיר בן מנשה למשפחת מנשה בן יוסף ואלה שמות בנתיו מחלה נעה וחגלה ומלכה ותרצה׃"
    },
    {
      "verse": 2,
      "text": "ותעמדנה לפני משה ולפני אלעזר הכהן ולפני הנשיאם וכל העדה פתח אהל מועד לאמר׃"
    },
    {
      "verse": 3,
      "text": "אבינו מת במדבר והוא לא היה בתוך העדה הנועדים על יהוה בעדת קרח כי בחטאו מת ובנים לא היו לו׃"
    },
    {
      "verse": 4,
      "text": "למה יגרע שם אבינו מתוך משפחתו כי אין לו בן תנה לנו אחזה בתוך אחי אבינו׃"
    },
    {
      "verse": 5,
      "text": "ויקרב משה את משפטן לפני יהוה׃"
    },
    {
      "verse": 6,
      "text": "ויאמר יהוה אל משה לאמר׃"
    },
    {
      "verse": 7,
      "text": "כן בנות צלפחד דברת נתן תתן להם אחזת נחלה בתוך אחי אביהם והעברת את נחלת אביהן להן׃"
    },
    {
      "verse": 8,
      "text": "ואל בני ישראל תדבר לאמר איש כי ימות ובן אין לו והעברתם את נחלתו לבתו׃"
    },
    {
      "verse": 9,
      "text": "ואם אין לו בת ונתתם את נחלתו לאחיו׃"
    },
    {
      "verse": 10,
      "text": "ואם אין לו אחים ונתתם את נחלתו לאחי אביו׃"
    },
    {
      "verse": 11,
      "text": "ואם אין אחים לאביו ונתתם את נחלתו לשארו הקרב אליו ממשפחתו וירש אתה והיתה לבני ישראל לחקת משפט כאשר צוה יהוה את משה׃"
    },
    {
      "verse": 12,
      "text": "ויאמר יהוה אל משה עלה אל הר העברים הזה וראה את הארץ אשר נתתי לבני ישראל׃"
    },
    {
      "verse": 13,
      "text": "וראיתה אתה ונאספת אל עמיך גם אתה כאשר נאסף אהרן אחיך׃"
    },
    {
      "verse": 14,
      "text": "כאשר מריתם פי במדבר צן במריבת העדה להקדישני במים לעיניהם הם מי מריבת קדש מדבר צן׃"
    },
    {
      "verse": 15,
      "text": "וידבר משה אל יהוה לאמר׃"
    },
    {
      "verse": 16,
      "text": "יפקד יהוה אלהי הרוחת לכל בשר איש על העדה׃"
    },
    {
      "verse": 17,
      "text": "אשר יצא לפניהם ואשר יבא לפניהם ואשר יוציאם ואשר יביאם ולא תהיה עדת יהוה כצאן אשר אין להם רעה׃"
    },
    {
      "verse": 18,
      "text": "ויאמר יהוה אל משה קח לך את יהושע בן נון איש אשר רוח בו וסמכת את ידך עליו׃"
    },
    {
      "verse": 19,
      "text": "והעמדת אתו לפני אלעזר הכהן ולפני כל העדה וצויתה אתו לעיניהם׃"
    },
    {
      "verse": 20,
      "text": "ונתתה מהודך עליו למען ישמעו כל עדת בני ישראל׃"
    },
    {
      "verse": 21,
      "text": "ולפני אלעזר הכהן יעמד ושאל לו במשפט האורים לפני יהוה על פיו יצאו ועל פיו יבאו הוא וכל בני ישראל אתו וכל העדה׃"
    },
    {
      "verse": 22,
      "text": "ויעש משה כאשר צוה יהוה אתו ויקח את יהושע ויעמדהו לפני אלעזר הכהן ולפני כל העדה׃"
    },
    {
      "verse": 23,
      "text": "ויסמך את ידיו עליו ויצוהו כאשר דבר יהוה ביד משה׃"
    }
  ]
}
{
  "book_id": "JER",
  "chapter": 36,
  "verses": [
    {
      "verse": 1,
      "text": "ויהי בשנה הרביעת ליהויקים בן יאשיהו מלך יהודה היה הדבר הזה אל ירמיהו מאת יהוה לאמר׃"
    },
    {
      "verse": 2,
      "text": "קח לך מגלת ספר וכתבת אליה את כל הדברים אשר דברתי אליך על ישראל ועל יהודה ועל כל הגוים מיום דברתי אליך מימי יאשיהו ועד היום הזה׃"
    },
    {
      "verse": 3,
      "text": "אולי ישמעו בית יהודה את כל הרעה אשר אנכי חשב לעשות להם למען ישובו איש מדרכו הרעה וסלחתי לעונם ולחטאתם׃"
    },
    {
      "verse": 4,
      "text": "ויקרא ירמיהו את ברוך בן נריה ויכתב ברוך מפי ירמיהו את כל דברי יהוה אשר דבר אליו על מגלת ספר׃"
    },
    {
      "verse": 5,
      "text": "ויצוה ירמיהו את ברוך לאמר אני עצור לא אוכל לבוא בית יהוה׃"
    },
    {
      "verse": 6,
      "text": "ובאת אתה וקראת במגלה אשר כתבת מפי את דברי יהוה באזני העם בית יהוה ביום צום וגם באזני כל יהודה הבאים מעריהם תקראם׃"
    },
    {
      "verse": 7,
      "text": "אולי תפל תחנתם לפני יהוה וישבו איש מדרכו הרעה כי גדול האף והחמה אשר דבר יהוה אל העם הזה׃"
    },
    {
      "verse": 8,
      "text": "ויעש ברוך בן נריה ככל אשר צוהו ירמיהו הנביא לקרא בספר דברי יהוה בית יהוה׃"
    },
    {
      "verse": 9,
      "text": "ויהי בשנה החמשית ליהויקים בן יאשיהו מלך יהודה בחדש התשעי קראו צום לפני יהוה כל העם בירושלם וכל העם הבאים מערי יהודה בירושלם׃"
    },
    {
      "verse": 10,
      "text": "ויקרא ברוך בספר את דברי ירמיהו בית יהוה בלשכת גמריהו בן שפן הספר בחצר העליון פתח שער בית יהוה החדש באזני כל העם׃"
    },
    {
      "verse": 11,
      "text": "וישמע מכיהו בן גמריהו בן שפן את כל דברי יהוה מעל הספר׃"
    },
    {
      "verse": 12,
      "text": "וירד בית המלך על לשכת הספר והנה שם כל השרים יושבים אלישמע הספר ודליהו בן שמעיהו ואלנתן בן עכבור וגמריהו בן שפן וצדקיהו בן חנניהו וכל השרים׃"
    },
    {
      "verse": 13,
      "text": "ויגד להם מכיהו את כל הדברים אשר שמע בקרא ברוך בספר באזני העם׃"
    },
    {
      "verse": 14,
      "text": "וישלחו כל השרים אל ברוך את יהודי בן נתניהו בן שלמיהו בן כושי לאמר המגלה אשר קראת בה באזני העם קחנה בידך ולך ויקח ברוך בן נריהו את המגלה בידו ויבא אליהם׃"
    },
    {
      "verse": 15,
      "text": "ויאמרו אליו שב נא וקראנה באזנינו ויקרא ברוך באזניהם׃"
    },
    {
      "verse": 16,
      "text": "ויהי כשמעם את כל הדברים פחדו איש אל רעהו ויאמרו אל ברוך הגיד נגיד למלך את כל הדברים האלה׃"
    },
    {
      "verse": 17,
      "text": "ואת ברוך שאלו לאמר הגד נא לנו איך כתבת את כל הדברים האלה מפיו׃"
    },
    {
      "verse": 18,
      "text": "ויאמר להם ברוך מפיו יקרא אלי את כל הדברים האלה ואני כתב על הספר בדיו׃"
    },
    {
      "verse": 19,
      "text": "ויאמרו השרים אל ברוך לך הסתר אתה וירמיהו ואיש אל ידע איפה אתם׃"
    },
    {
      "verse": 20,
      "text": "ויבאו אל המלך חצרה ואת המגלה הפקדו בלשכת אלישמע הספר ויגידו באזני המלך את כל הדברים׃"
    },
    {
      "verse": 21,
      "text": "וישלח המלך את יהודי לקחת את המגלה ויקחה מלשכת אלישמע הספר ויקראה יהודי באזני המלך ובאזני כל השרים העמדים מעל המלך׃"
    },
    {
      "verse": 22,
      "text": "והמלך יושב בית החרף בחדש התשיעי ואת האח לפניו מבערת׃"
    },
    {
      "verse": 23,
      "text": "ויהי כקרוא יהודי שלש דלתות וארבעה יקרעה בתער הספר והשלך אל האש אשר אל האח עד תם כל המגלה על האש אשר על האח׃"
    },
    {
      "verse": 24,
      "text": "ולא פחדו ולא קרעו את בגדיהם המלך וכל עבדיו השמעים את כל הדברים האלה׃"
    },
    {
      "verse": 25,
      "text": "וגם אלנתן ודליהו וגמריהו הפגעו במלך לבלתי שרף את המגלה ולא שמע אליהם׃"
    },
    {
      "verse": 26,
      "text": "ויצוה המלך את ירחמאל בן המלך ואת שריהו בן עזריאל ואת שלמיהו בן עבדאל לקחת את ברוך הספר ואת ירמיהו הנביא ויסתרם יהוה׃"
    },
    {
      "verse": 27,
      "text": "ויהי דבר יהוה אל ירמיהו אחרי שרף המלך את המגלה ואת הדברים אשר כתב ברוך מפי ירמיהו לאמר׃"
    },
    {
      "verse": 28,
      "text": "שוב קח לך מגלה אחרת וכתב עליה את כל הדברים הראשנים אשר היו על המגלה הראשנה אשר שרף יהויקים מלך יהודה׃"
    },
    {
      "verse": 29,
      "text": "ועל יהויקים מלך יהודה תאמר כה אמר יהוה אתה שרפת את המגלה הזאת לאמר מדוע כתבת עליה לאמר בא יבוא מלך בבל והשחית את הארץ הזאת והשבית ממנה אדם ובהמה׃"
    },
    {
      "verse": 30,
      "text": "לכן כה אמר יהוה על יהויקים מלך יהודה לא יהיה לו יושב על כסא דוד ונבלתו תהיה משלכת לחרב ביום ולקרח בלילה׃"
    },
    {
      "verse": 31,
      "text": "ופקדתי עליו ועל זרעו ועל עבדיו את עונם והבאתי עליהם ועל ישבי ירושלם ואל איש יהודה את כל הרעה אשר דברתי אליהם ולא שמעו׃"
    },
    {
      "verse": 32,
      "text": "וירמיהו לקח מגלה אחרת ויתנה אל ברוך בן נריהו הספר ויכתב עליה מפי ירמיהו את כל דברי הספר אשר שרף יהויקים מלך יהודה באש ועוד נוסף עליהם דברים רבים כהמה׃"
    }
  ]
}
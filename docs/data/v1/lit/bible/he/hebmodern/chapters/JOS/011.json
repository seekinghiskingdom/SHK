{
  "book_id": "JOS",
  "chapter": 11,
  "verses": [
    {
      "verse": 1,
      "text": "ויהי כשמע יבין מלך חצור וישלח אל יובב מלך מדון ואל מלך שמרון ואל מלך אכשף׃"
    },
    {
      "verse": 2,
      "text": "ואל המלכים אשר מצפון בהר ובערבה נגב כנרות ובשפלה ובנפות דור מים׃"
    },
    {
      "verse": 3,
      "text": "הכנעני ממזרח ומים והאמרי והחתי והפרזי והיבוסי בהר והחוי תחת חרמון בארץ המצפה׃"
    },
    {
      "verse": 4,
      "text": "ויצאו הם וכל מחניהם עמם עם רב כחול אשר על שפת הים לרב וסוס ורכב רב מאד׃"
    },
    {
      "verse": 5,
      "text": "ויועדו כל המלכים האלה ויבאו ויחנו יחדו אל מי מרום להלחם עם ישראל׃"
    },
    {
      "verse": 6,
      "text": "ויאמר יהוה אל יהושע אל תירא מפניהם כי מחר כעת הזאת אנכי נתן את כלם חללים לפני ישראל את סוסיהם תעקר ואת מרכבתיהם תשרף באש׃"
    },
    {
      "verse": 7,
      "text": "ויבא יהושע וכל עם המלחמה עמו עליהם על מי מרום פתאם ויפלו בהם׃"
    },
    {
      "verse": 8,
      "text": "ויתנם יהוה ביד ישראל ויכום וירדפום עד צידון רבה ועד משרפות מים ועד בקעת מצפה מזרחה ויכם עד בלתי השאיר להם שריד׃"
    },
    {
      "verse": 9,
      "text": "ויעש להם יהושע כאשר אמר לו יהוה את סוסיהם עקר ואת מרכבתיהם שרף באש׃"
    },
    {
      "verse": 10,
      "text": "וישב יהושע בעת ההיא וילכד את חצור ואת מלכה הכה בחרב כי חצור לפנים היא ראש כל הממלכות האלה׃"
    },
    {
      "verse": 11,
      "text": "ויכו את כל הנפש אשר בה לפי חרב החרם לא נותר כל נשמה ואת חצור שרף באש׃"
    },
    {
      "verse": 12,
      "text": "ואת כל ערי המלכים האלה ואת כל מלכיהם לכד יהושע ויכם לפי חרב החרים אותם כאשר צוה משה עבד יהוה׃"
    },
    {
      "verse": 13,
      "text": "רק כל הערים העמדות על תלם לא שרפם ישראל זולתי את חצור לבדה שרף יהושע׃"
    },
    {
      "verse": 14,
      "text": "וכל שלל הערים האלה והבהמה בזזו להם בני ישראל רק את כל האדם הכו לפי חרב עד השמדם אותם לא השאירו כל נשמה׃"
    },
    {
      "verse": 15,
      "text": "כאשר צוה יהוה את משה עבדו כן צוה משה את יהושע וכן עשה יהושע לא הסיר דבר מכל אשר צוה יהוה את משה׃"
    },
    {
      "verse": 16,
      "text": "ויקח יהושע את כל הארץ הזאת ההר ואת כל הנגב ואת כל ארץ הגשן ואת השפלה ואת הערבה ואת הר ישראל ושפלתה׃"
    },
    {
      "verse": 17,
      "text": "מן ההר החלק העולה שעיר ועד בעל גד בבקעת הלבנון תחת הר חרמון ואת כל מלכיהם לכד ויכם וימיתם׃"
    },
    {
      "verse": 18,
      "text": "ימים רבים עשה יהושע את כל המלכים האלה מלחמה׃"
    },
    {
      "verse": 19,
      "text": "לא היתה עיר אשר השלימה אל בני ישראל בלתי החוי ישבי גבעון את הכל לקחו במלחמה׃"
    },
    {
      "verse": 20,
      "text": "כי מאת יהוה היתה לחזק את לבם לקראת המלחמה את ישראל למען החרימם לבלתי היות להם תחנה כי למען השמידם כאשר צוה יהוה את משה׃"
    },
    {
      "verse": 21,
      "text": "ויבא יהושע בעת ההיא ויכרת את הענקים מן ההר מן חברון מן דבר מן ענב ומכל הר יהודה ומכל הר ישראל עם עריהם החרימם יהושע׃"
    },
    {
      "verse": 22,
      "text": "לא נותר ענקים בארץ בני ישראל רק בעזה בגת ובאשדוד נשארו׃"
    },
    {
      "verse": 23,
      "text": "ויקח יהושע את כל הארץ ככל אשר דבר יהוה אל משה ויתנה יהושע לנחלה לישראל כמחלקתם לשבטיהם והארץ שקטה ממלחמה׃"
    }
  ]
}
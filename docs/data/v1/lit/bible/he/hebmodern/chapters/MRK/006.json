{
  "book_id": "MRK",
  "chapter": 6,
  "verses": [
    {
      "verse": 1,
      "text": "ויצא משם ויבא אל ארצו וילכו אחריו תלמידיו׃"
    },
    {
      "verse": 2,
      "text": "וביום השבת החל ללמד בבית הכנסת וישמעו רבים וישתוממו לאמר מאין לזה כאלה ומה היא החכמה הנתונה לו עד אשר נעשו גבורות כאלה על ידיו׃"
    },
    {
      "verse": 3,
      "text": "הלא זה הוא החרש בן מרים ואחי יעקב ויוסי ויהודה ושמעון והלא אחיותיו אתנו פה ויהי להם למכשול׃"
    },
    {
      "verse": 4,
      "text": "ויאמר אליהם ישוע אין הנביא נקלה כי אם בארצו ובין קרוביו ובביתו׃"
    },
    {
      "verse": 5,
      "text": "ולא יכל לעשות שם פלא רק על חלשים מעטים שם את ידיו וירפאם׃"
    },
    {
      "verse": 6,
      "text": "ויתמה על חסרון אמונתם ויסב בכפרים סבוב ולמד׃"
    },
    {
      "verse": 7,
      "text": "ויקרא אל שנים העשר ויחל לשלח אותם שנים שנים ויתן להם שלטן על רוחות הטמאה׃"
    },
    {
      "verse": 8,
      "text": "ויצו אותם אשר לא ישאו מאומה לדרך זולתי מקל לבדו לא תרמיל ולא לחם ולא נחשת בחגורה׃"
    },
    {
      "verse": 9,
      "text": "רק להיות נעולי סנדל ושתי כתנות לא ילבשו׃"
    },
    {
      "verse": 10,
      "text": "ויאמר אליהם במקום אשר תבאו בית איש שבו בו עד כי תצאו משם׃"
    },
    {
      "verse": 11,
      "text": "וכל אשר לא יקבלו אתכם ולא ישמעו אליכם צאו משם ונערו את עפר כפות רגליכם לעדות להם אמן אני אמר לכם לסדם ולעמרה יקל ביום הדין מן העיר ההיא׃"
    },
    {
      "verse": 12,
      "text": "ויצאו ויקראו לשוב בתשובה׃"
    },
    {
      "verse": 13,
      "text": "ויגרשו שדים רבים ויסוכו בשמן חלשים רבים וירפאום׃"
    },
    {
      "verse": 14,
      "text": "וישמע עליו המלך הורדוס כי נודע שמו ויאמר יוחנן הטובל קם מן המתים ועל כן פעלות בו הגבורות׃"
    },
    {
      "verse": 15,
      "text": "ואחרים אמרו כי הוא אליהו ואחרים אמרו כי נביא הוא או כאחד הנביאים׃"
    },
    {
      "verse": 16,
      "text": "וישמע הורדוס ויאמר יוחנן אשר אנכי נשאתי את ראשו מעליו הוא קם מן המתים׃"
    },
    {
      "verse": 17,
      "text": "כי הוא הורודס שלח לתפש את יוחנן ויאסרהו בבית הסהר בגלל הורודיה אשת פילפוס אחיו כי אתה לקח לו לאשה׃"
    },
    {
      "verse": 18,
      "text": "יען אשר אמר יוחנן אל הורדוס אשת אחיך איננה מתרת לך׃"
    },
    {
      "verse": 19,
      "text": "ותשטם אותו הורודיה ותבקש המיתו ולא יכלה׃"
    },
    {
      "verse": 20,
      "text": "כי הורדוס ירא את יוחנן בדעתו כי הוא איש צדיק וקדוש ויגן בעדו והרבה עשה בשמעו אליו ויאהב לשמע אתו׃"
    },
    {
      "verse": 21,
      "text": "ויבא היום המכשר כי הורדוס ביום הלדת אתו עשה משתה לגדוליו ולשרי האלפים ולראשי הגליל׃"
    },
    {
      "verse": 22,
      "text": "ותבא בת הורודיה ותרקד ותיטב בעיני הורדוס ובעיני המסבים עמו ויאמר המלך אל הנערה שאלי ממני את אשר תחפצי ואתן לך׃"
    },
    {
      "verse": 23,
      "text": "וישבע לה לאמר כל אשר תשאלי ממני אתן לך עד חצי מלכותי׃"
    },
    {
      "verse": 24,
      "text": "ותצא ותאמר לאמה מה אשאל ותאמר את ראש יוחנן המטביל׃"
    },
    {
      "verse": 25,
      "text": "ותמהר מאד לבוא אל המלך ותשאל לאמר רצוני אשר תתן לי עתה בקערה את ראש יוחנן המטביל׃"
    },
    {
      "verse": 26,
      "text": "ויתעצב המלך מאד אך בעבור השבועה והמסבים עמו לא רצה להשיב פניה׃"
    },
    {
      "verse": 27,
      "text": "ומיד שלח המלך אחד הטבחים ויצוהו להביא את ראשו׃"
    },
    {
      "verse": 28,
      "text": "וילך ויכרת את ראשו בבית הסהר ויביאהו בקערה ויתנהו לנערה והנערה נתנה אתו אל אמה׃"
    },
    {
      "verse": 29,
      "text": "וישמעו תלמידיו ויבאו וישאו את גויתו וישימוה בקבר׃"
    },
    {
      "verse": 30,
      "text": "ויקהלו השליחים אל ישוע ויגידו לו את כל אשר עשו ואת אשר למדו׃"
    },
    {
      "verse": 31,
      "text": "ויאמר אליהם באו אתם לבדד אל מקום חרבה ונוחו מעט כי רבים היו הבאים והיצאים עד לאין עת להם לאכול׃"
    },
    {
      "verse": 32,
      "text": "וילכו משם באניה אל מקום חרבה לבדד׃"
    },
    {
      "verse": 33,
      "text": "וההמון ראה אותם יצאים ויכירהו רבים וירוצו שמה ברגליהם מכל הערים ויעברו אותם ויאספו אליו׃"
    },
    {
      "verse": 34,
      "text": "ויצא וירא המון עם רב ויהמו מעיו עליהם כי היו כצאן אשר אין להם רעה ויחל ללמד אותם דברים הרבה׃"
    },
    {
      "verse": 35,
      "text": "ויהי כאשר רפה היום לערוב ויגשו אליו תלמידיו לאמר הנה המקום חרב והיום רד מאד׃"
    },
    {
      "verse": 36,
      "text": "שלח אותם וילכו אל החצרים והכפרים מסביב לקנות להם לחם כי אין להם מה לאכל׃"
    },
    {
      "verse": 37,
      "text": "ויען ויאמר אליהם תנו אתם להם לאכלה ויאמרו אליו הנלך לקנות לחם במאתים דינר ונתן להם לאכלה׃"
    },
    {
      "verse": 38,
      "text": "ויאמר אליהם כמה ככרות לחם יש לכם לכו וראו וידעו ויאמרו חמש ושני דגים׃"
    },
    {
      "verse": 39,
      "text": "ויצו אותם לשבת כלם חברה חברה לבדה על ירק הדשא׃"
    },
    {
      "verse": 40,
      "text": "וישבו להם שורות שורות למאות ולחמשים׃"
    },
    {
      "verse": 41,
      "text": "ויקח את חמשת ככרות הלחם ואת שני הדגים וישא עיניו השמימה ויברך ויפרס את הלחם ויתן לתלמידיו לשום לפניהם ואת שני הדגים חלק לכלם׃"
    },
    {
      "verse": 42,
      "text": "ויאכלו כלם וישבעו׃"
    },
    {
      "verse": 43,
      "text": "וישאו מן הפתותים מלוא סלים שנים עשר וגם מן הדגים׃"
    },
    {
      "verse": 44,
      "text": "והאכלים מן הלחם היו כחמשת אלפי איש׃"
    },
    {
      "verse": 45,
      "text": "ואחרי כן האיץ בתלמידיו לרדת באניה ולעבור לפניו אל עבר הים אל בית צידה עד שלחו את העם׃"
    },
    {
      "verse": 46,
      "text": "ויהי אחר שלחו אתם ויעל ההרה להתפלל׃"
    },
    {
      "verse": 47,
      "text": "ויהי ערב והאניה באה בתוך הים והוא לבדו ביבשה׃"
    },
    {
      "verse": 48,
      "text": "וירא אותם מתעמלים בשוטם כי הרוח לנגדם ויהי כעת האשמרת הרביעית ויבא אליהם מתהלך על פני הים ויואל לעבור לפניהם׃"
    },
    {
      "verse": 49,
      "text": "והם בראתם אתו מתהלך על פני הים חשבו כי מראה רוח הוא ויצעקו׃"
    },
    {
      "verse": 50,
      "text": "כי כלם ראוהו ויבהלו אז דבר אתם ויאמר אליהם חזקו כי אני הוא אל תיראו׃"
    },
    {
      "verse": 51,
      "text": "וירד אליהם אל האניה והרוח שככה וישתוממו עוד יותר בלבבם ויתמהו׃"
    },
    {
      "verse": 52,
      "text": "כי לא השכילו בדבר ככרות הלחם מפני טמטום לבבם׃"
    },
    {
      "verse": 53,
      "text": "ויעברו את הים ויבאו ארצה גניסר ויקרבו אל היבשה׃"
    },
    {
      "verse": 54,
      "text": "ויהי כצאתם מן האניה אז הכירהו׃"
    },
    {
      "verse": 55,
      "text": "וירוצו בכל סביבותיהם ויחלו לשאת את החולים במשכבות אל כל מקום אשר שמעו כי שם הוא׃"
    },
    {
      "verse": 56,
      "text": "ובכל מקום אשר יבא אל הכפרים או הערים ואל השדות שם שמו את החולים בחוצות ויתחננו לו כי יגעו רק בציצת בגדו והיה כל אשר נגעו ונושעו׃"
    }
  ]
}
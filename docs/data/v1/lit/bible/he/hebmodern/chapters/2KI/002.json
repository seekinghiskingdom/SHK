{
  "book_id": "2KI",
  "chapter": 2,
  "verses": [
    {
      "verse": 1,
      "text": "ויהי בהעלות יהוה את אליהו בסערה השמים וילך אליהו ואלישע מן הגלגל׃"
    },
    {
      "verse": 2,
      "text": "ויאמר אליהו אל אלישע שב נא פה כי יהוה שלחני עד בית אל ויאמר אלישע חי יהוה וחי נפשך אם אעזבך וירדו בית אל׃"
    },
    {
      "verse": 3,
      "text": "ויצאו בני הנביאים אשר בית אל אל אלישע ויאמרו אליו הידעת כי היום יהוה לקח את אדניך מעל ראשך ויאמר גם אני ידעתי החשו׃"
    },
    {
      "verse": 4,
      "text": "ויאמר לו אליהו אלישע שב נא פה כי יהוה שלחני יריחו ויאמר חי יהוה וחי נפשך אם אעזבך ויבאו יריחו׃"
    },
    {
      "verse": 5,
      "text": "ויגשו בני הנביאים אשר ביריחו אל אלישע ויאמרו אליו הידעת כי היום יהוה לקח את אדניך מעל ראשך ויאמר גם אני ידעתי החשו׃"
    },
    {
      "verse": 6,
      "text": "ויאמר לו אליהו שב נא פה כי יהוה שלחני הירדנה ויאמר חי יהוה וחי נפשך אם אעזבך וילכו שניהם׃"
    },
    {
      "verse": 7,
      "text": "וחמשים איש מבני הנביאים הלכו ויעמדו מנגד מרחוק ושניהם עמדו על הירדן׃"
    },
    {
      "verse": 8,
      "text": "ויקח אליהו את אדרתו ויגלם ויכה את המים ויחצו הנה והנה ויעברו שניהם בחרבה׃"
    },
    {
      "verse": 9,
      "text": "ויהי כעברם ואליהו אמר אל אלישע שאל מה אעשה לך בטרם אלקח מעמך ויאמר אלישע ויהי נא פי שנים ברוחך אלי׃"
    },
    {
      "verse": 10,
      "text": "ויאמר הקשית לשאול אם תראה אתי לקח מאתך יהי לך כן ואם אין לא יהיה׃"
    },
    {
      "verse": 11,
      "text": "ויהי המה הלכים הלוך ודבר והנה רכב אש וסוסי אש ויפרדו בין שניהם ויעל אליהו בסערה השמים׃"
    },
    {
      "verse": 12,
      "text": "ואלישע ראה והוא מצעק אבי אבי רכב ישראל ופרשיו ולא ראהו עוד ויחזק בבגדיו ויקרעם לשנים קרעים׃"
    },
    {
      "verse": 13,
      "text": "וירם את אדרת אליהו אשר נפלה מעליו וישב ויעמד על שפת הירדן׃"
    },
    {
      "verse": 14,
      "text": "ויקח את אדרת אליהו אשר נפלה מעליו ויכה את המים ויאמר איה יהוה אלהי אליהו אף הוא ויכה את המים ויחצו הנה והנה ויעבר אלישע׃"
    },
    {
      "verse": 15,
      "text": "ויראהו בני הנביאים אשר ביריחו מנגד ויאמרו נחה רוח אליהו על אלישע ויבאו לקראתו וישתחוו לו ארצה׃"
    },
    {
      "verse": 16,
      "text": "ויאמרו אליו הנה נא יש את עבדיך חמשים אנשים בני חיל ילכו נא ויבקשו את אדניך פן נשאו רוח יהוה וישלכהו באחד ההרים או באחת הגיאות ויאמר לא תשלחו׃"
    },
    {
      "verse": 17,
      "text": "ויפצרו בו עד בש ויאמר שלחו וישלחו חמשים איש ויבקשו שלשה ימים ולא מצאהו׃"
    },
    {
      "verse": 18,
      "text": "וישבו אליו והוא ישב ביריחו ויאמר אלהם הלוא אמרתי אליכם אל תלכו׃"
    },
    {
      "verse": 19,
      "text": "ויאמרו אנשי העיר אל אלישע הנה נא מושב העיר טוב כאשר אדני ראה והמים רעים והארץ משכלת׃"
    },
    {
      "verse": 20,
      "text": "ויאמר קחו לי צלחית חדשה ושימו שם מלח ויקחו אליו׃"
    },
    {
      "verse": 21,
      "text": "ויצא אל מוצא המים וישלך שם מלח ויאמר כה אמר יהוה רפאתי למים האלה לא יהיה משם עוד מות ומשכלת׃"
    },
    {
      "verse": 22,
      "text": "וירפו המים עד היום הזה כדבר אלישע אשר דבר׃"
    },
    {
      "verse": 23,
      "text": "ויעל משם בית אל והוא עלה בדרך ונערים קטנים יצאו מן העיר ויתקלסו בו ויאמרו לו עלה קרח עלה קרח׃"
    },
    {
      "verse": 24,
      "text": "ויפן אחריו ויראם ויקללם בשם יהוה ותצאנה שתים דבים מן היער ותבקענה מהם ארבעים ושני ילדים׃"
    },
    {
      "verse": 25,
      "text": "וילך משם אל הר הכרמל ומשם שב שמרון׃"
    }
  ]
}
{
  "book_id": "2CH",
  "chapter": 16,
  "verses": [
    {
      "verse": 1,
      "text": "בשנת שלשים ושש למלכות אסא עלה בעשא מלך ישראל על יהודה ויבן את הרמה לבלתי תת יוצא ובא לאסא מלך יהודה׃"
    },
    {
      "verse": 2,
      "text": "ויצא אסא כסף וזהב מאצרות בית יהוה ובית המלך וישלח אל בן הדד מלך ארם היושב בדרמשק לאמר׃"
    },
    {
      "verse": 3,
      "text": "ברית ביני ובינך ובין אבי ובין אביך הנה שלחתי לך כסף וזהב לך הפר בריתך את בעשא מלך ישראל ויעלה מעלי׃"
    },
    {
      "verse": 4,
      "text": "וישמע בן הדד אל המלך אסא וישלח את שרי החילים אשר לו אל ערי ישראל ויכו את עיון ואת דן ואת אבל מים ואת כל מסכנות ערי נפתלי׃"
    },
    {
      "verse": 5,
      "text": "ויהי כשמע בעשא ויחדל מבנות את הרמה וישבת את מלאכתו׃"
    },
    {
      "verse": 6,
      "text": "ואסא המלך לקח את כל יהודה וישאו את אבני הרמה ואת עציה אשר בנה בעשא ויבן בהם את גבע ואת המצפה׃"
    },
    {
      "verse": 7,
      "text": "ובעת ההיא בא חנני הראה אל אסא מלך יהודה ויאמר אליו בהשענך על מלך ארם ולא נשענת על יהוה אלהיך על כן נמלט חיל מלך ארם מידך׃"
    },
    {
      "verse": 8,
      "text": "הלא הכושים והלובים היו לחיל לרב לרכב ולפרשים להרבה מאד ובהשענך על יהוה נתנם בידך׃"
    },
    {
      "verse": 9,
      "text": "כי יהוה עיניו משטטות בכל הארץ להתחזק עם לבבם שלם אליו נסכלת על זאת כי מעתה יש עמך מלחמות׃"
    },
    {
      "verse": 10,
      "text": "ויכעס אסא אל הראה ויתנהו בית המהפכת כי בזעף עמו על זאת וירצץ אסא מן העם בעת ההיא׃"
    },
    {
      "verse": 11,
      "text": "והנה דברי אסא הראשונים והאחרונים הנם כתובים על ספר המלכים ליהודה וישראל׃"
    },
    {
      "verse": 12,
      "text": "ויחלא אסא בשנת שלושים ותשע למלכותו ברגליו עד למעלה חליו וגם בחליו לא דרש את יהוה כי ברפאים׃"
    },
    {
      "verse": 13,
      "text": "וישכב אסא עם אבתיו וימת בשנת ארבעים ואחת למלכו׃"
    },
    {
      "verse": 14,
      "text": "ויקברהו בקברתיו אשר כרה לו בעיר דויד וישכיבהו במשכב אשר מלא בשמים וזנים מרקחים במרקחת מעשה וישרפו לו שרפה גדולה עד למאד׃"
    }
  ]
}
{
  "book_id": "DEU",
  "chapter": 3,
  "verses": [
    {
      "verse": 1,
      "text": "ונפן ונעל דרך הבשן ויצא עוג מלך הבשן לקראתנו הוא וכל עמו למלחמה אדרעי׃"
    },
    {
      "verse": 2,
      "text": "ויאמר יהוה אלי אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון׃"
    },
    {
      "verse": 3,
      "text": "ויתן יהוה אלהינו בידנו גם את עוג מלך הבשן ואת כל עמו ונכהו עד בלתי השאיר לו שריד׃"
    },
    {
      "verse": 4,
      "text": "ונלכד את כל עריו בעת ההוא לא היתה קריה אשר לא לקחנו מאתם ששים עיר כל חבל ארגב ממלכת עוג בבשן׃"
    },
    {
      "verse": 5,
      "text": "כל אלה ערים בצרות חומה גבהה דלתים ובריח לבד מערי הפרזי הרבה מאד׃"
    },
    {
      "verse": 6,
      "text": "ונחרם אותם כאשר עשינו לסיחן מלך חשבון החרם כל עיר מתם הנשים והטף׃"
    },
    {
      "verse": 7,
      "text": "וכל הבהמה ושלל הערים בזונו לנו׃"
    },
    {
      "verse": 8,
      "text": "ונקח בעת ההוא את הארץ מיד שני מלכי האמרי אשר בעבר הירדן מנחל ארנן עד הר חרמון׃"
    },
    {
      "verse": 9,
      "text": "צידנים יקראו לחרמון שרין והאמרי יקראו לו שניר׃"
    },
    {
      "verse": 10,
      "text": "כל ערי המישר וכל הגלעד וכל הבשן עד סלכה ואדרעי ערי ממלכת עוג בבשן׃"
    },
    {
      "verse": 11,
      "text": "כי רק עוג מלך הבשן נשאר מיתר הרפאים הנה ערשו ערש ברזל הלה הוא ברבת בני עמון תשע אמות ארכה וארבע אמות רחבה באמת איש׃"
    },
    {
      "verse": 12,
      "text": "ואת הארץ הזאת ירשנו בעת ההוא מערער אשר על נחל ארנן וחצי הר הגלעד ועריו נתתי לראובני ולגדי׃"
    },
    {
      "verse": 13,
      "text": "ויתר הגלעד וכל הבשן ממלכת עוג נתתי לחצי שבט המנשה כל חבל הארגב לכל הבשן ההוא יקרא ארץ רפאים׃"
    },
    {
      "verse": 14,
      "text": "יאיר בן מנשה לקח את כל חבל ארגב עד גבול הגשורי והמעכתי ויקרא אתם על שמו את הבשן חות יאיר עד היום הזה׃"
    },
    {
      "verse": 15,
      "text": "ולמכיר נתתי את הגלעד׃"
    },
    {
      "verse": 16,
      "text": "ולראובני ולגדי נתתי מן הגלעד ועד נחל ארנן תוך הנחל וגבל ועד יבק הנחל גבול בני עמון׃"
    },
    {
      "verse": 17,
      "text": "והערבה והירדן וגבל מכנרת ועד ים הערבה ים המלח תחת אשדת הפסגה מזרחה׃"
    },
    {
      "verse": 18,
      "text": "ואצו אתכם בעת ההוא לאמר יהוה אלהיכם נתן לכם את הארץ הזאת לרשתה חלוצים תעברו לפני אחיכם בני ישראל כל בני חיל׃"
    },
    {
      "verse": 19,
      "text": "רק נשיכם וטפכם ומקנכם ידעתי כי מקנה רב לכם ישבו בעריכם אשר נתתי לכם׃"
    },
    {
      "verse": 20,
      "text": "עד אשר יניח יהוה לאחיכם ככם וירשו גם הם את הארץ אשר יהוה אלהיכם נתן להם בעבר הירדן ושבתם איש לירשתו אשר נתתי לכם׃"
    },
    {
      "verse": 21,
      "text": "ואת יהושוע צויתי בעת ההוא לאמר עיניך הראת את כל אשר עשה יהוה אלהיכם לשני המלכים האלה כן יעשה יהוה לכל הממלכות אשר אתה עבר שמה׃"
    },
    {
      "verse": 22,
      "text": "לא תיראום כי יהוה אלהיכם הוא הנלחם לכם׃"
    },
    {
      "verse": 23,
      "text": "ואתחנן אל יהוה בעת ההוא לאמר׃"
    },
    {
      "verse": 24,
      "text": "אדני יהוה אתה החלות להראות את עבדך את גדלך ואת ידך החזקה אשר מי אל בשמים ובארץ אשר יעשה כמעשיך וכגבורתך׃"
    },
    {
      "verse": 25,
      "text": "אעברה נא ואראה את הארץ הטובה אשר בעבר הירדן ההר הטוב הזה והלבנון׃"
    },
    {
      "verse": 26,
      "text": "ויתעבר יהוה בי למענכם ולא שמע אלי ויאמר יהוה אלי רב לך אל תוסף דבר אלי עוד בדבר הזה׃"
    },
    {
      "verse": 27,
      "text": "עלה ראש הפסגה ושא עיניך ימה וצפנה ותימנה ומזרחה וראה בעיניך כי לא תעבר את הירדן הזה׃"
    },
    {
      "verse": 28,
      "text": "וצו את יהושע וחזקהו ואמצהו כי הוא יעבר לפני העם הזה והוא ינחיל אותם את הארץ אשר תראה׃"
    },
    {
      "verse": 29,
      "text": "ונשב בגיא מול בית פעור׃"
    }
  ]
}
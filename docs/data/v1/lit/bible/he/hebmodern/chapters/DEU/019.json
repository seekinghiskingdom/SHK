{
  "book_id": "DEU",
  "chapter": 19,
  "verses": [
    {
      "verse": 1,
      "text": "כי יכרית יהוה אלהיך את הגוים אשר יהוה אלהיך נתן לך את ארצם וירשתם וישבת בעריהם ובבתיהם׃"
    },
    {
      "verse": 2,
      "text": "שלוש ערים תבדיל לך בתוך ארצך אשר יהוה אלהיך נתן לך לרשתה׃"
    },
    {
      "verse": 3,
      "text": "תכין לך הדרך ושלשת את גבול ארצך אשר ינחילך יהוה אלהיך והיה לנוס שמה כל רצח׃"
    },
    {
      "verse": 4,
      "text": "וזה דבר הרצח אשר ינוס שמה וחי אשר יכה את רעהו בבלי דעת והוא לא שנא לו מתמל שלשם׃"
    },
    {
      "verse": 5,
      "text": "ואשר יבא את רעהו ביער לחטב עצים ונדחה ידו בגרזן לכרת העץ ונשל הברזל מן העץ ומצא את רעהו ומת הוא ינוס אל אחת הערים האלה וחי׃"
    },
    {
      "verse": 6,
      "text": "פן ירדף גאל הדם אחרי הרצח כי יחם לבבו והשיגו כי ירבה הדרך והכהו נפש ולו אין משפט מות כי לא שנא הוא לו מתמול שלשום׃"
    },
    {
      "verse": 7,
      "text": "על כן אנכי מצוך לאמר שלש ערים תבדיל לך׃"
    },
    {
      "verse": 8,
      "text": "ואם ירחיב יהוה אלהיך את גבלך כאשר נשבע לאבתיך ונתן לך את כל הארץ אשר דבר לתת לאבתיך׃"
    },
    {
      "verse": 9,
      "text": "כי תשמר את כל המצוה הזאת לעשתה אשר אנכי מצוך היום לאהבה את יהוה אלהיך וללכת בדרכיו כל הימים ויספת לך עוד שלש ערים על השלש האלה׃"
    },
    {
      "verse": 10,
      "text": "ולא ישפך דם נקי בקרב ארצך אשר יהוה אלהיך נתן לך נחלה והיה עליך דמים׃"
    },
    {
      "verse": 11,
      "text": "וכי יהיה איש שנא לרעהו וארב לו וקם עליו והכהו נפש ומת ונס אל אחת הערים האל׃"
    },
    {
      "verse": 12,
      "text": "ושלחו זקני עירו ולקחו אתו משם ונתנו אתו ביד גאל הדם ומת׃"
    },
    {
      "verse": 13,
      "text": "לא תחוס עינך עליו ובערת דם הנקי מישראל וטוב לך׃"
    },
    {
      "verse": 14,
      "text": "לא תסיג גבול רעך אשר גבלו ראשנים בנחלתך אשר תנחל בארץ אשר יהוה אלהיך נתן לך לרשתה׃"
    },
    {
      "verse": 15,
      "text": "לא יקום עד אחד באיש לכל עון ולכל חטאת בכל חטא אשר יחטא על פי שני עדים או על פי שלשה עדים יקום דבר׃"
    },
    {
      "verse": 16,
      "text": "כי יקום עד חמס באיש לענות בו סרה׃"
    },
    {
      "verse": 17,
      "text": "ועמדו שני האנשים אשר להם הריב לפני יהוה לפני הכהנים והשפטים אשר יהיו בימים ההם׃"
    },
    {
      "verse": 18,
      "text": "ודרשו השפטים היטב והנה עד שקר העד שקר ענה באחיו׃"
    },
    {
      "verse": 19,
      "text": "ועשיתם לו כאשר זמם לעשות לאחיו ובערת הרע מקרבך׃"
    },
    {
      "verse": 20,
      "text": "והנשארים ישמעו ויראו ולא יספו לעשות עוד כדבר הרע הזה בקרבך׃"
    },
    {
      "verse": 21,
      "text": "ולא תחוס עינך נפש בנפש עין בעין שן בשן יד ביד רגל ברגל׃"
    }
  ]
}
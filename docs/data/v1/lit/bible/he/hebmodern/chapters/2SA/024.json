{
  "book_id": "2SA",
  "chapter": 24,
  "verses": [
    {
      "verse": 1,
      "text": "ויסף אף יהוה לחרות בישראל ויסת את דוד בהם לאמר לך מנה את ישראל ואת יהודה׃"
    },
    {
      "verse": 2,
      "text": "ויאמר המלך אל יואב שר החיל אשר אתו שוט נא בכל שבטי ישראל מדן ועד באר שבע ופקדו את העם וידעתי את מספר העם׃"
    },
    {
      "verse": 3,
      "text": "ויאמר יואב אל המלך ויוסף יהוה אלהיך אל העם כהם וכהם מאה פעמים ועיני אדני המלך ראות ואדני המלך למה חפץ בדבר הזה׃"
    },
    {
      "verse": 4,
      "text": "ויחזק דבר המלך אל יואב ועל שרי החיל ויצא יואב ושרי החיל לפני המלך לפקד את העם את ישראל׃"
    },
    {
      "verse": 5,
      "text": "ויעברו את הירדן ויחנו בערוער ימין העיר אשר בתוך הנחל הגד ואל יעזר׃"
    },
    {
      "verse": 6,
      "text": "ויבאו הגלעדה ואל ארץ תחתים חדשי ויבאו דנה יען וסביב אל צידון׃"
    },
    {
      "verse": 7,
      "text": "ויבאו מבצר צר וכל ערי החוי והכנעני ויצאו אל נגב יהודה באר שבע׃"
    },
    {
      "verse": 8,
      "text": "וישטו בכל הארץ ויבאו מקצה תשעה חדשים ועשרים יום ירושלם׃"
    },
    {
      "verse": 9,
      "text": "ויתן יואב את מספר מפקד העם אל המלך ותהי ישראל שמנה מאות אלף איש חיל שלף חרב ואיש יהודה חמש מאות אלף איש׃"
    },
    {
      "verse": 10,
      "text": "ויך לב דוד אתו אחרי כן ספר את העם ויאמר דוד אל יהוה חטאתי מאד אשר עשיתי ועתה יהוה העבר נא את עון עבדך כי נסכלתי מאד׃"
    },
    {
      "verse": 11,
      "text": "ויקם דוד בבקר ודבר יהוה היה אל גד הנביא חזה דוד לאמר׃"
    },
    {
      "verse": 12,
      "text": "הלוך ודברת אל דוד כה אמר יהוה שלש אנכי נוטל עליך בחר לך אחת מהם ואעשה לך׃"
    },
    {
      "verse": 13,
      "text": "ויבא גד אל דוד ויגד לו ויאמר לו התבוא לך שבע שנים רעב בארצך אם שלשה חדשים נסך לפני צריך והוא רדפך ואם היות שלשת ימים דבר בארצך עתה דע וראה מה אשיב שלחי דבר׃"
    },
    {
      "verse": 14,
      "text": "ויאמר דוד אל גד צר לי מאד נפלה נא ביד יהוה כי רבים רחמו וביד אדם אל אפלה׃"
    },
    {
      "verse": 15,
      "text": "ויתן יהוה דבר בישראל מהבקר ועד עת מועד וימת מן העם מדן ועד באר שבע שבעים אלף איש׃"
    },
    {
      "verse": 16,
      "text": "וישלח ידו המלאך ירושלם לשחתה וינחם יהוה אל הרעה ויאמר למלאך המשחית בעם רב עתה הרף ידך ומלאך יהוה היה עם גרן האורנה היבסי׃"
    },
    {
      "verse": 17,
      "text": "ויאמר דוד אל יהוה בראתו את המלאך המכה בעם ויאמר הנה אנכי חטאתי ואנכי העויתי ואלה הצאן מה עשו תהי נא ידך בי ובבית אבי׃"
    },
    {
      "verse": 18,
      "text": "ויבא גד אל דוד ביום ההוא ויאמר לו עלה הקם ליהוה מזבח בגרן ארניה היבסי׃"
    },
    {
      "verse": 19,
      "text": "ויעל דוד כדבר גד כאשר צוה יהוה׃"
    },
    {
      "verse": 20,
      "text": "וישקף ארונה וירא את המלך ואת עבדיו עברים עליו ויצא ארונה וישתחו למלך אפיו ארצה׃"
    },
    {
      "verse": 21,
      "text": "ויאמר ארונה מדוע בא אדני המלך אל עבדו ויאמר דוד לקנות מעמך את הגרן לבנות מזבח ליהוה ותעצר המגפה מעל העם׃"
    },
    {
      "verse": 22,
      "text": "ויאמר ארונה אל דוד יקח ויעל אדני המלך הטוב בעינו ראה הבקר לעלה והמרגים וכלי הבקר לעצים׃"
    },
    {
      "verse": 23,
      "text": "הכל נתן ארונה המלך למלך ויאמר ארונה אל המלך יהוה אלהיך ירצך׃"
    },
    {
      "verse": 24,
      "text": "ויאמר המלך אל ארונה לא כי קנו אקנה מאותך במחיר ולא אעלה ליהוה אלהי עלות חנם ויקן דוד את הגרן ואת הבקר בכסף שקלים חמשים׃"
    },
    {
      "verse": 25,
      "text": "ויבן שם דוד מזבח ליהוה ויעל עלות ושלמים ויעתר יהוה לארץ ותעצר המגפה מעל ישראל׃"
    }
  ]
}
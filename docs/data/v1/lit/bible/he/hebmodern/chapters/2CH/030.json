{
  "book_id": "2CH",
  "chapter": 30,
  "verses": [
    {
      "verse": 1,
      "text": "וישלח יחזקיהו על כל ישראל ויהודה וגם אגרות כתב על אפרים ומנשה לבוא לבית יהוה בירושלם לעשות פסח ליהוה אלהי ישראל׃"
    },
    {
      "verse": 2,
      "text": "ויועץ המלך ושריו וכל הקהל בירושלם לעשות הפסח בחדש השני׃"
    },
    {
      "verse": 3,
      "text": "כי לא יכלו לעשתו בעת ההיא כי הכהנים לא התקדשו למדי והעם לא נאספו לירושלם׃"
    },
    {
      "verse": 4,
      "text": "ויישר הדבר בעיני המלך ובעיני כל הקהל׃"
    },
    {
      "verse": 5,
      "text": "ויעמידו דבר להעביר קול בכל ישראל מבאר שבע ועד דן לבוא לעשות פסח ליהוה אלהי ישראל בירושלם כי לא לרב עשו ככתוב׃"
    },
    {
      "verse": 6,
      "text": "וילכו הרצים באגרות מיד המלך ושריו בכל ישראל ויהודה וכמצות המלך לאמר בני ישראל שובו אל יהוה אלהי אברהם יצחק וישראל וישב אל הפליטה הנשארת לכם מכף מלכי אשור׃"
    },
    {
      "verse": 7,
      "text": "ואל תהיו כאבותיכם וכאחיכם אשר מעלו ביהוה אלהי אבותיהם ויתנם לשמה כאשר אתם ראים׃"
    },
    {
      "verse": 8,
      "text": "עתה אל תקשו ערפכם כאבותיכם תנו יד ליהוה ובאו למקדשו אשר הקדיש לעולם ועבדו את יהוה אלהיכם וישב מכם חרון אפו׃"
    },
    {
      "verse": 9,
      "text": "כי בשובכם על יהוה אחיכם ובניכם לרחמים לפני שוביהם ולשוב לארץ הזאת כי חנון ורחום יהוה אלהיכם ולא יסיר פנים מכם אם תשובו אליו׃"
    },
    {
      "verse": 10,
      "text": "ויהיו הרצים עברים מעיר לעיר בארץ אפרים ומנשה ועד זבלון ויהיו משחיקים עליהם ומלעגים בם׃"
    },
    {
      "verse": 11,
      "text": "אך אנשים מאשר ומנשה ומזבלון נכנעו ויבאו לירושלם׃"
    },
    {
      "verse": 12,
      "text": "גם ביהודה היתה יד האלהים לתת להם לב אחד לעשות מצות המלך והשרים בדבר יהוה׃"
    },
    {
      "verse": 13,
      "text": "ויאספו ירושלם עם רב לעשות את חג המצות בחדש השני קהל לרב מאד׃"
    },
    {
      "verse": 14,
      "text": "ויקמו ויסירו את המזבחות אשר בירושלם ואת כל המקטרות הסירו וישליכו לנחל קדרון׃"
    },
    {
      "verse": 15,
      "text": "וישחטו הפסח בארבעה עשר לחדש השני והכהנים והלוים נכלמו ויתקדשו ויביאו עלות בית יהוה׃"
    },
    {
      "verse": 16,
      "text": "ויעמדו על עמדם כמשפטם כתורת משה איש האלהים הכהנים זרקים את הדם מיד הלוים׃"
    },
    {
      "verse": 17,
      "text": "כי רבת בקהל אשר לא התקדשו והלוים על שחיטת הפסחים לכל לא טהור להקדיש ליהוה׃"
    },
    {
      "verse": 18,
      "text": "כי מרבית העם רבת מאפרים ומנשה יששכר וזבלון לא הטהרו כי אכלו את הפסח בלא ככתוב כי התפלל יחזקיהו עליהם לאמר יהוה הטוב יכפר בעד׃"
    },
    {
      "verse": 19,
      "text": "כל לבבו הכין לדרוש האלהים יהוה אלהי אבותיו ולא כטהרת הקדש׃"
    },
    {
      "verse": 20,
      "text": "וישמע יהוה אל יחזקיהו וירפא את העם׃"
    },
    {
      "verse": 21,
      "text": "ויעשו בני ישראל הנמצאים בירושלם את חג המצות שבעת ימים בשמחה גדולה ומהללים ליהוה יום ביום הלוים והכהנים בכלי עז ליהוה׃"
    },
    {
      "verse": 22,
      "text": "וידבר יחזקיהו על לב כל הלוים המשכילים שכל טוב ליהוה ויאכלו את המועד שבעת הימים מזבחים זבחי שלמים ומתודים ליהוה אלהי אבותיהם׃"
    },
    {
      "verse": 23,
      "text": "ויועצו כל הקהל לעשות שבעת ימים אחרים ויעשו שבעת ימים שמחה׃"
    },
    {
      "verse": 24,
      "text": "כי חזקיהו מלך יהודה הרים לקהל אלף פרים ושבעת אלפים צאן והשרים הרימו לקהל פרים אלף וצאן עשרת אלפים ויתקדשו כהנים לרב׃"
    },
    {
      "verse": 25,
      "text": "וישמחו כל קהל יהודה והכהנים והלוים וכל הקהל הבאים מישראל והגרים הבאים מארץ ישראל והיושבים ביהודה׃"
    },
    {
      "verse": 26,
      "text": "ותהי שמחה גדולה בירושלם כי מימי שלמה בן דויד מלך ישראל לא כזאת בירושלם׃"
    },
    {
      "verse": 27,
      "text": "ויקמו הכהנים הלוים ויברכו את העם וישמע בקולם ותבוא תפלתם למעון קדשו לשמים׃"
    }
  ]
}
{
  "book_id": "PSA",
  "chapter": 130,
  "verses": [
    {
      "verse": 1,
      "text": "שיר המעלות ממעמקים קראתיך יהוה׃"
    },
    {
      "verse": 2,
      "text": "אדני שמעה בקולי תהיינה אזניך קשבות לקול תחנוני׃"
    },
    {
      "verse": 3,
      "text": "אם עונות תשמר יה אדני מי יעמד׃"
    },
    {
      "verse": 4,
      "text": "כי עמך הסליחה למען תורא׃"
    },
    {
      "verse": 5,
      "text": "קויתי יהוה קותה נפשי ולדברו הוחלתי׃"
    },
    {
      "verse": 6,
      "text": "נפשי לאדני משמרים לבקר שמרים לבקר׃"
    },
    {
      "verse": 7,
      "text": "יחל ישראל אל יהוה כי עם יהוה החסד והרבה עמו פדות׃"
    },
    {
      "verse": 8,
      "text": "והוא יפדה את ישראל מכל עונתיו׃"
    }
  ]
}
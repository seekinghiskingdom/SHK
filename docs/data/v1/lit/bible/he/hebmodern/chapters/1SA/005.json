{
  "book_id": "1SA",
  "chapter": 5,
  "verses": [
    {
      "verse": 1,
      "text": "ופלשתים לקחו את ארון האלהים ויבאהו מאבן העזר אשדודה׃"
    },
    {
      "verse": 2,
      "text": "ויקחו פלשתים את ארון האלהים ויביאו אתו בית דגון ויציגו אתו אצל דגון׃"
    },
    {
      "verse": 3,
      "text": "וישכמו אשדודים ממחרת והנה דגון נפל לפניו ארצה לפני ארון יהוה ויקחו את דגון וישבו אתו למקומו׃"
    },
    {
      "verse": 4,
      "text": "וישכמו בבקר ממחרת והנה דגון נפל לפניו ארצה לפני ארון יהוה וראש דגון ושתי כפות ידיו כרתות אל המפתן רק דגון נשאר עליו׃"
    },
    {
      "verse": 5,
      "text": "על כן לא ידרכו כהני דגון וכל הבאים בית דגון על מפתן דגון באשדוד עד היום הזה׃"
    },
    {
      "verse": 6,
      "text": "ותכבד יד יהוה אל האשדודים וישמם ויך אתם בעפלים את אשדוד ואת גבוליה׃"
    },
    {
      "verse": 7,
      "text": "ויראו אנשי אשדוד כי כן ואמרו לא ישב ארון אלהי ישראל עמנו כי קשתה ידו עלינו ועל דגון אלהינו׃"
    },
    {
      "verse": 8,
      "text": "וישלחו ויאספו את כל סרני פלשתים אליהם ויאמרו מה נעשה לארון אלהי ישראל ויאמרו גת יסב ארון אלהי ישראל ויסבו את ארון אלהי ישראל׃"
    },
    {
      "verse": 9,
      "text": "ויהי אחרי הסבו אתו ותהי יד יהוה בעיר מהומה גדולה מאד ויך את אנשי העיר מקטן ועד גדול וישתרו להם עפלים׃"
    },
    {
      "verse": 10,
      "text": "וישלחו את ארון האלהים עקרון ויהי כבוא ארון האלהים עקרון ויזעקו העקרנים לאמר הסבו אלי את ארון אלהי ישראל להמיתני ואת עמי׃"
    },
    {
      "verse": 11,
      "text": "וישלחו ויאספו את כל סרני פלשתים ויאמרו שלחו את ארון אלהי ישראל וישב למקמו ולא ימית אתי ואת עמי כי היתה מהומת מות בכל העיר כבדה מאד יד האלהים שם׃"
    },
    {
      "verse": 12,
      "text": "והאנשים אשר לא מתו הכו בעפלים ותעל שועת העיר השמים׃"
    }
  ]
}
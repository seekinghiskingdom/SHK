{
  "book_id": "LUK",
  "chapter": 8,
  "verses": [
    {
      "verse": 1,
      "text": "ויהי אחרי כן ויעבר מעיר אל עיר ומכפר אל כפר קורא ומבשר את מלכות האלהים ושנים העשר אתו׃"
    },
    {
      "verse": 2,
      "text": "ונשים אשר נרפאו מרוחות רעות ומחליים מרים הנקראה מגדלית אשר גרשו ממנה שבעה שדים׃"
    },
    {
      "verse": 3,
      "text": "ויוחנה אשת כוזא סוכן הורדוס ושושנה ואחרות רבות אשר שרתהו מנכסיהן׃"
    },
    {
      "verse": 4,
      "text": "ויהי בהתאסף המון עם רב אשר יצאו אליו מעיר ועיר וידבר במשל׃"
    },
    {
      "verse": 5,
      "text": "הזורע יצא לזרע את זרעו ובזרעו נפל מן הזרע על יד הדרך וירמס ועוף השמים אכלו׃"
    },
    {
      "verse": 6,
      "text": "ויש אשר נפל על הסלע ויצמח וייבש כי לא היתה לו לחה׃"
    },
    {
      "verse": 7,
      "text": "ויש אשר נפל בתוך הקצים ויצמחו הקצים עמו וימעכהו׃"
    },
    {
      "verse": 8,
      "text": "ויש אשר נפל על האדמה הטובה ויצמח ויעש פרי מאה שערים כזאת דבר ויזעק מי אשר אזנים לו לשמע ישמע׃"
    },
    {
      "verse": 9,
      "text": "וישאלהו תלמידיו לאמר מה המשל הזה׃"
    },
    {
      "verse": 10,
      "text": "ויאמר לכם נתן לדעת את סודות מלכות האלהים ולאחרים במשלים למען בראתם לא יראו ובשמעם לא יבינו׃"
    },
    {
      "verse": 11,
      "text": "וזה הוא המשל הזרע דבר אלהים הוא׃"
    },
    {
      "verse": 12,
      "text": "ואשר על יד הדרך הם השמעים ואחר כן בא השטן ונשא את הדבר מלבם פן יאמינו ונושעו׃"
    },
    {
      "verse": 13,
      "text": "ואשר על הסלע הם המקבלים בשמחה את הדבר בשמעם ושרש אין להם רק לשעה מאמינים ובעת הנסיון יסגו אחור׃"
    },
    {
      "verse": 14,
      "text": "ואשר נפל בין הקצים הם השמעים והוליכם להם וימכו בדאגות ובעשר ובתאות החיים ופרי לא ישוו למו׃"
    },
    {
      "verse": 15,
      "text": "ואשר באדמה הטובה הם השמרים בלב טוב וטהור את הדבר אשר שמעו ועשים פרי בתוחלת׃"
    },
    {
      "verse": 16,
      "text": "ואין איש מדליק נר אשר יכסה אותו בכלי או ישימהו תחת המטה כי אם על המנורה יעלהו למען יראו כל באי הבית את האור׃"
    },
    {
      "verse": 17,
      "text": "כי אין דבר נעלם אשר לא יגלה ואין גנוז אשר לא יודע ובא לאור׃"
    },
    {
      "verse": 18,
      "text": "לכן ראו איך תשמעון כי כל אשר יש לו נתון ינתן לו וכל אשר אין לו גם את אשר הוא חשב להיות לו יקח ממנו׃"
    },
    {
      "verse": 19,
      "text": "ויבאו אליו אמו ואחיו ולא יכלו לגשת אליו מפני העם׃"
    },
    {
      "verse": 20,
      "text": "ויגד לו לאמר אמך ואחיך עמדים בחוץ והם חפצים לראותך׃"
    },
    {
      "verse": 21,
      "text": "ויען ויאמר אליהם אמי ואחי הם השמעים ועשים את דבר האלהים׃"
    },
    {
      "verse": 22,
      "text": "ויהי היום וירד אל אניה הוא ותלמידיו ויאמר אליהם נעברה אל עבר הים וישוטו הימה׃"
    },
    {
      "verse": 23,
      "text": "ויהי בלכתם באניה וישכב ויישן ורוח סערה ירדה על הים וישטפו עליהם המים ויהיו בסכנה׃"
    },
    {
      "verse": 24,
      "text": "ויגשו ויעירו אותו לאמר מורה מורה אבדנו ויעור ויגער ברוח ובמשברי ים וישתקו ותהי דממה׃"
    },
    {
      "verse": 25,
      "text": "ויאמר אליהם איה אמונתכם וייראו ויתמהו ויאמרו איש אל רעהו מי אפוא הוא המצוה גם את הרוחות ואת המים וישמעו לו׃"
    },
    {
      "verse": 26,
      "text": "ויעברו ויבאו אל ארץ הגדריים אשר ממול הגליל׃"
    },
    {
      "verse": 27,
      "text": "ויצא אל היבשה ויפגשהו איש מן העיר אשר שדים בו מימים רבים ובגד לא לבש ובבית לא ישב כי אם בקברים׃"
    },
    {
      "verse": 28,
      "text": "וירא את ישוע ויפל לפניו ויקרא בקול גדול מה לי ולך ישוע בן אל עליון מבקש אני ממך אשר לא תענני׃"
    },
    {
      "verse": 29,
      "text": "כי צוה את הרוח הטמא לצאת מן האיש כי ימים רבים חטף אתו ונאסר בזיקים ונשמר בכבלים והיה בנתקו את המוסרות ונדחף ביד השד אל המדברות׃"
    },
    {
      "verse": 30,
      "text": "וישאל אתו ישוע לאמר מה שמך ויאמר לגיון שמי כי שדים רבים נכנסו בו׃"
    },
    {
      "verse": 31,
      "text": "ויתחנן לו לבלתי צות אתם לרדת אל התהום׃"
    },
    {
      "verse": 32,
      "text": "ויהי שם עדר חזירים רבים על המרעה בהר ויתחננו לו כי יניח להם לבוא אל תוכם וינח להם׃"
    },
    {
      "verse": 33,
      "text": "ויצאו השדים מן האדם ההוא ויבאו בחזירים וישתער העדר מן המורד אל הים ויטבע׃"
    },
    {
      "verse": 34,
      "text": "וינוסו הרעים כראותם את אשר נעשה ויגידו הדבר בעיר ובכפרים׃"
    },
    {
      "verse": 35,
      "text": "ויצאו לראת את אשר נעשה ויבאו אל ישוע וימצאו שם את האדם אשר יצאו ממנו השדים ישב לרגלי ישוע מלבש וטוב שכל וייראו׃"
    },
    {
      "verse": 36,
      "text": "ויספרו להם הראים איך נרפא אחוז השדים׃"
    },
    {
      "verse": 37,
      "text": "ויבקשו ממנו כל המון חבל הגדריים ללכת מאתם כי אימה גדולה נפלה עליהם וירד אל האניה וישב׃"
    },
    {
      "verse": 38,
      "text": "ויבקש ממנו האיש אשר יצאו ממנו השדים לשבת אתו וישלח אתו ישוע באמרו׃"
    },
    {
      "verse": 39,
      "text": "שוב לביתך וספר הגדלות אשר עשה לך האלהים וילך לו וישמע בכל העיר את הגדלות אשר עשה לו ישוע׃"
    },
    {
      "verse": 40,
      "text": "ויהי בשוב ישוע ויקבל אתו העם כי כלם היו מחכים לו׃"
    },
    {
      "verse": 41,
      "text": "והנה בא איש ושמו יאיר והוא ראש בית הכנסת ויפל לרגלי ישוע ויתחנן לו לבוא אתו אל ביתו׃"
    },
    {
      "verse": 42,
      "text": "כי בת יחידה כשתים עשרה שנה היתה לו והיא נוטה למות ויהי בלכתו שמה וידחקהו המון העם׃"
    },
    {
      "verse": 43,
      "text": "ואשה זבת דם שתים עשרה שנה אשר הוציאה כל קנינה לרפאים ואין איש יכל לרפאתה׃"
    },
    {
      "verse": 44,
      "text": "היא קרבה מאחריו ותגע בציצת בגדו וזוב דמה עמד פתאם׃"
    },
    {
      "verse": 45,
      "text": "ויאמר ישוע מי זה נגע בי וכלם כחשו ויאמר פטרוס והעמדים אצלו מורה המון העם דחקים ולחצים אתך ואתה תאמר מי נגע בי׃"
    },
    {
      "verse": 46,
      "text": "ויאמר ישוע נגע בי אדם כי ידעתי אשר יצאה ממני גבורה׃"
    },
    {
      "verse": 47,
      "text": "ותרא האשה כי לא נסתרה ממנו ותחרד לקראתו ותפל לפניו ותגד באזני כל העם על מה נגעה בו ואיך נרפאה פתאם׃"
    },
    {
      "verse": 48,
      "text": "ויאמר אליה חזקי בתי אמונתך הושיעה לך לכי לשלום׃"
    },
    {
      "verse": 49,
      "text": "עודנו מדבר ואיש בא מבית ראש הכנסת ויאמר מתה בתך אל תטריח את המורה׃"
    },
    {
      "verse": 50,
      "text": "וישמע ישוע ויען ויאמר לו אל תירא אך האמן והיא תושע׃"
    },
    {
      "verse": 51,
      "text": "ויבא הביתה ולא הניח לאיש לבוא אתו בלתי אם לפטרוס וליעקב וליוחנן ולאבי הילדה ולאמה׃"
    },
    {
      "verse": 52,
      "text": "וכלם בכים וספדים לה ויאמר אל תבכו כי לא מתה אך ישנה היא׃"
    },
    {
      "verse": 53,
      "text": "וישחקו עליו באשר ידעו כי מתה׃"
    },
    {
      "verse": 54,
      "text": "והוא אחז בידה ויקרא לאמר הילדה קומי׃"
    },
    {
      "verse": 55,
      "text": "ותשב רוחה ותקם פתאם ויצו לתת לה לאכול׃"
    },
    {
      "verse": 56,
      "text": "וישתוממו אביה ואמה והוא צוה אתם לבלתי הגיד לאיש את אשר נעשה׃"
    }
  ]
}
{
  "book_id": "PSA",
  "chapter": 99,
  "verses": [
    {
      "verse": 1,
      "text": "יהוה מלך ירגזו עמים ישב כרובים תנוט הארץ׃"
    },
    {
      "verse": 2,
      "text": "יהוה בציון גדול ורם הוא על כל העמים׃"
    },
    {
      "verse": 3,
      "text": "יודו שמך גדול ונורא קדוש הוא׃"
    },
    {
      "verse": 4,
      "text": "ועז מלך משפט אהב אתה כוננת מישרים משפט וצדקה ביעקב אתה עשית׃"
    },
    {
      "verse": 5,
      "text": "רוממו יהוה אלהינו והשתחוו להדם רגליו קדוש הוא׃"
    },
    {
      "verse": 6,
      "text": "משה ואהרן בכהניו ושמואל בקראי שמו קראים אל יהוה והוא יענם׃"
    },
    {
      "verse": 7,
      "text": "בעמוד ענן ידבר אליהם שמרו עדתיו וחק נתן למו׃"
    },
    {
      "verse": 8,
      "text": "יהוה אלהינו אתה עניתם אל נשא היית להם ונקם על עלילותם׃"
    },
    {
      "verse": 9,
      "text": "רוממו יהוה אלהינו והשתחוו להר קדשו כי קדוש יהוה אלהינו׃"
    }
  ]
}
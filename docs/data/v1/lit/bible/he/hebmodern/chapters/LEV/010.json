{
  "book_id": "LEV",
  "chapter": 10,
  "verses": [
    {
      "verse": 1,
      "text": "ויקחו בני אהרן נדב ואביהוא איש מחתתו ויתנו בהן אש וישימו עליה קטרת ויקרבו לפני יהוה אש זרה אשר לא צוה אתם׃"
    },
    {
      "verse": 2,
      "text": "ותצא אש מלפני יהוה ותאכל אותם וימתו לפני יהוה׃"
    },
    {
      "verse": 3,
      "text": "ויאמר משה אל אהרן הוא אשר דבר יהוה לאמר בקרבי אקדש ועל פני כל העם אכבד וידם אהרן׃"
    },
    {
      "verse": 4,
      "text": "ויקרא משה אל מישאל ואל אלצפן בני עזיאל דד אהרן ויאמר אלהם קרבו שאו את אחיכם מאת פני הקדש אל מחוץ למחנה׃"
    },
    {
      "verse": 5,
      "text": "ויקרבו וישאם בכתנתם אל מחוץ למחנה כאשר דבר משה׃"
    },
    {
      "verse": 6,
      "text": "ויאמר משה אל אהרן ולאלעזר ולאיתמר בניו ראשיכם אל תפרעו ובגדיכם לא תפרמו ולא תמתו ועל כל העדה יקצף ואחיכם כל בית ישראל יבכו את השרפה אשר שרף יהוה׃"
    },
    {
      "verse": 7,
      "text": "ומפתח אהל מועד לא תצאו פן תמתו כי שמן משחת יהוה עליכם ויעשו כדבר משה׃"
    },
    {
      "verse": 8,
      "text": "וידבר יהוה אל אהרן לאמר׃"
    },
    {
      "verse": 9,
      "text": "יין ושכר אל תשת אתה ובניך אתך בבאכם אל אהל מועד ולא תמתו חקת עולם לדרתיכם׃"
    },
    {
      "verse": 10,
      "text": "ולהבדיל בין הקדש ובין החל ובין הטמא ובין הטהור׃"
    },
    {
      "verse": 11,
      "text": "ולהורת את בני ישראל את כל החקים אשר דבר יהוה אליהם ביד משה׃"
    },
    {
      "verse": 12,
      "text": "וידבר משה אל אהרן ואל אלעזר ואל איתמר בניו הנותרים קחו את המנחה הנותרת מאשי יהוה ואכלוה מצות אצל המזבח כי קדש קדשים הוא׃"
    },
    {
      "verse": 13,
      "text": "ואכלתם אתה במקום קדש כי חקך וחק בניך הוא מאשי יהוה כי כן צויתי׃"
    },
    {
      "verse": 14,
      "text": "ואת חזה התנופה ואת שוק התרומה תאכלו במקום טהור אתה ובניך ובנתיך אתך כי חקך וחק בניך נתנו מזבחי שלמי בני ישראל׃"
    },
    {
      "verse": 15,
      "text": "שוק התרומה וחזה התנופה על אשי החלבים יביאו להניף תנופה לפני יהוה והיה לך ולבניך אתך לחק עולם כאשר צוה יהוה׃"
    },
    {
      "verse": 16,
      "text": "ואת שעיר החטאת דרש דרש משה והנה שרף ויקצף על אלעזר ועל איתמר בני אהרן הנותרם לאמר׃"
    },
    {
      "verse": 17,
      "text": "מדוע לא אכלתם את החטאת במקום הקדש כי קדש קדשים הוא ואתה נתן לכם לשאת את עון העדה לכפר עליהם לפני יהוה׃"
    },
    {
      "verse": 18,
      "text": "הן לא הובא את דמה אל הקדש פנימה אכול תאכלו אתה בקדש כאשר צויתי׃"
    },
    {
      "verse": 19,
      "text": "וידבר אהרן אל משה הן היום הקריבו את חטאתם ואת עלתם לפני יהוה ותקראנה אתי כאלה ואכלתי חטאת היום הייטב בעיני יהוה׃"
    },
    {
      "verse": 20,
      "text": "וישמע משה וייטב בעיניו׃"
    }
  ]
}
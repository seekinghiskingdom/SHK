{
  "book_id": "EZK",
  "chapter": 33,
  "verses": [
    {
      "verse": 1,
      "text": "ויהי דבר יהוה אלי לאמר׃"
    },
    {
      "verse": 2,
      "text": "בן אדם דבר אל בני עמך ואמרת אליהם ארץ כי אביא עליה חרב ולקחו עם הארץ איש אחד מקציהם ונתנו אתו להם לצפה׃"
    },
    {
      "verse": 3,
      "text": "וראה את החרב באה על הארץ ותקע בשופר והזהיר את העם׃"
    },
    {
      "verse": 4,
      "text": "ושמע השמע את קול השופר ולא נזהר ותבוא חרב ותקחהו דמו בראשו יהיה׃"
    },
    {
      "verse": 5,
      "text": "את קול השופר שמע ולא נזהר דמו בו יהיה והוא נזהר נפשו מלט׃"
    },
    {
      "verse": 6,
      "text": "והצפה כי יראה את החרב באה ולא תקע בשופר והעם לא נזהר ותבוא חרב ותקח מהם נפש הוא בעונו נלקח ודמו מיד הצפה אדרש׃"
    },
    {
      "verse": 7,
      "text": "ואתה בן אדם צפה נתתיך לבית ישראל ושמעת מפי דבר והזהרת אתם ממני׃"
    },
    {
      "verse": 8,
      "text": "באמרי לרשע רשע מות תמות ולא דברת להזהיר רשע מדרכו הוא רשע בעונו ימות ודמו מידך אבקש׃"
    },
    {
      "verse": 9,
      "text": "ואתה כי הזהרת רשע מדרכו לשוב ממנה ולא שב מדרכו הוא בעונו ימות ואתה נפשך הצלת׃"
    },
    {
      "verse": 10,
      "text": "ואתה בן אדם אמר אל בית ישראל כן אמרתם לאמר כי פשעינו וחטאתינו עלינו ובם אנחנו נמקים ואיך נחיה׃"
    },
    {
      "verse": 11,
      "text": "אמר אליהם חי אני נאם אדני יהוה אם אחפץ במות הרשע כי אם בשוב רשע מדרכו וחיה שובו שובו מדרכיכם הרעים ולמה תמותו בית ישראל׃"
    },
    {
      "verse": 12,
      "text": "ואתה בן אדם אמר אל בני עמך צדקת הצדיק לא תצילנו ביום פשעו ורשעת הרשע לא יכשל בה ביום שובו מרשעו וצדיק לא יוכל לחיות בה ביום חטאתו׃"
    },
    {
      "verse": 13,
      "text": "באמרי לצדיק חיה יחיה והוא בטה על צדקתו ועשה עול כל צדקתו לא תזכרנה ובעולו אשר עשה בו ימות׃"
    },
    {
      "verse": 14,
      "text": "ובאמרי לרשע מות תמות ושב מחטאתו ועשה משפט וצדקה׃"
    },
    {
      "verse": 15,
      "text": "חבל ישיב רשע גזלה ישלם בחקות החיים הלך לבלתי עשות עול חיו יחיה לא ימות׃"
    },
    {
      "verse": 16,
      "text": "כל חטאתו אשר חטא לא תזכרנה לו משפט וצדקה עשה חיו יחיה׃"
    },
    {
      "verse": 17,
      "text": "ואמרו בני עמך לא יתכן דרך אדני והמה דרכם לא יתכן׃"
    },
    {
      "verse": 18,
      "text": "בשוב צדיק מצדקתו ועשה עול ומת בהם׃"
    },
    {
      "verse": 19,
      "text": "ובשוב רשע מרשעתו ועשה משפט וצדקה עליהם הוא יחיה׃"
    },
    {
      "verse": 20,
      "text": "ואמרתם לא יתכן דרך אדני איש כדרכיו אשפוט אתכם בית ישראל׃"
    },
    {
      "verse": 21,
      "text": "ויהי בשתי עשרה שנה בעשרי בחמשה לחדש לגלותנו בא אלי הפליט מירושלם לאמר הכתה העיר׃"
    },
    {
      "verse": 22,
      "text": "ויד יהוה היתה אלי בערב לפני בוא הפליט ויפתח את פי עד בוא אלי בבקר ויפתח פי ולא נאלמתי עוד׃"
    },
    {
      "verse": 23,
      "text": "ויהי דבר יהוה אלי לאמר׃"
    },
    {
      "verse": 24,
      "text": "בן אדם ישבי החרבות האלה על אדמת ישראל אמרים לאמר אחד היה אברהם ויירש את הארץ ואנחנו רבים לנו נתנה הארץ למורשה׃"
    },
    {
      "verse": 25,
      "text": "לכן אמר אלהם כה אמר אדני יהוה על הדם תאכלו ועינכם תשאו אל גלוליכם ודם תשפכו והארץ תירשו׃"
    },
    {
      "verse": 26,
      "text": "עמדתם על חרבכם עשיתן תועבה ואיש את אשת רעהו טמאתם והארץ תירשו׃"
    },
    {
      "verse": 27,
      "text": "כה תאמר אלהם כה אמר אדני יהוה חי אני אם לא אשר בחרבות בחרב יפלו ואשר על פני השדה לחיה נתתיו לאכלו ואשר במצדות ובמערות בדבר ימותו׃"
    },
    {
      "verse": 28,
      "text": "ונתתי את הארץ שממה ומשמה ונשבת גאון עזה ושממו הרי ישראל מאין עובר׃"
    },
    {
      "verse": 29,
      "text": "וידעו כי אני יהוה בתתי את הארץ שממה ומשמה על כל תועבתם אשר עשו׃"
    },
    {
      "verse": 30,
      "text": "ואתה בן אדם בני עמך הנדברים בך אצל הקירות ובפתחי הבתים ודבר חד את אחד איש את אחיו לאמר באו נא ושמעו מה הדבר היוצא מאת יהוה׃"
    },
    {
      "verse": 31,
      "text": "ויבואו אליך כמבוא עם וישבו לפניך עמי ושמעו את דבריך ואותם לא יעשו כי עגבים בפיהם המה עשים אחרי בצעם לבם הלך׃"
    },
    {
      "verse": 32,
      "text": "והנך להם כשיר עגבים יפה קול ומטב נגן ושמעו את דבריך ועשים אינם אותם׃"
    },
    {
      "verse": 33,
      "text": "ובבאה הנה באה וידעו כי נביא היה בתוכם׃"
    }
  ]
}
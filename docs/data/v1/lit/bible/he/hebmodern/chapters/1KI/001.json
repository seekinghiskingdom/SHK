{
  "book_id": "1KI",
  "chapter": 1,
  "verses": [
    {
      "verse": 1,
      "text": "והמלך דוד זקן בא בימים ויכסהו בבגדים ולא יחם לו׃"
    },
    {
      "verse": 2,
      "text": "ויאמרו לו עבדיו יבקשו לאדני המלך נערה בתולה ועמדה לפני המלך ותהי לו סכנת ושכבה בחיקך וחם לאדני המלך׃"
    },
    {
      "verse": 3,
      "text": "ויבקשו נערה יפה בכל גבול ישראל וימצאו את אבישג השונמית ויבאו אתה למלך׃"
    },
    {
      "verse": 4,
      "text": "והנערה יפה עד מאד ותהי למלך סכנת ותשרתהו והמלך לא ידעה׃"
    },
    {
      "verse": 5,
      "text": "ואדניה בן חגית מתנשא לאמר אני אמלך ויעש לו רכב ופרשים וחמשים איש רצים לפניו׃"
    },
    {
      "verse": 6,
      "text": "ולא עצבו אביו מימיו לאמר מדוע ככה עשית וגם הוא טוב תאר מאד ואתו ילדה אחרי אבשלום׃"
    },
    {
      "verse": 7,
      "text": "ויהיו דבריו עם יואב בן צרויה ועם אביתר הכהן ויעזרו אחרי אדניה׃"
    },
    {
      "verse": 8,
      "text": "וצדוק הכהן ובניהו בן יהוידע ונתן הנביא ושמעי ורעי והגבורים אשר לדוד לא היו עם אדניהו׃"
    },
    {
      "verse": 9,
      "text": "ויזבח אדניהו צאן ובקר ומריא עם אבן הזחלת אשר אצל עין רגל ויקרא את כל אחיו בני המלך ולכל אנשי יהודה עבדי המלך׃"
    },
    {
      "verse": 10,
      "text": "ואת נתן הנביא ובניהו ואת הגבורים ואת שלמה אחיו לא קרא׃"
    },
    {
      "verse": 11,
      "text": "ויאמר נתן אל בת שבע אם שלמה לאמר הלוא שמעת כי מלך אדניהו בן חגית ואדנינו דוד לא ידע׃"
    },
    {
      "verse": 12,
      "text": "ועתה לכי איעצך נא עצה ומלטי את נפשך ואת נפש בנך שלמה׃"
    },
    {
      "verse": 13,
      "text": "לכי ובאי אל המלך דוד ואמרת אליו הלא אתה אדני המלך נשבעת לאמתך לאמר כי שלמה בנך ימלך אחרי והוא ישב על כסאי ומדוע מלך אדניהו׃"
    },
    {
      "verse": 14,
      "text": "הנה עודך מדברת שם עם המלך ואני אבוא אחריך ומלאתי את דבריך׃"
    },
    {
      "verse": 15,
      "text": "ותבא בת שבע אל המלך החדרה והמלך זקן מאד ואבישג השונמית משרת את המלך׃"
    },
    {
      "verse": 16,
      "text": "ותקד בת שבע ותשתחו למלך ויאמר המלך מה לך׃"
    },
    {
      "verse": 17,
      "text": "ותאמר לו אדני אתה נשבעת ביהוה אלהיך לאמתך כי שלמה בנך ימלך אחרי והוא ישב על כסאי׃"
    },
    {
      "verse": 18,
      "text": "ועתה הנה אדניה מלך ועתה אדני המלך לא ידעת׃"
    },
    {
      "verse": 19,
      "text": "ויזבח שור ומריא וצאן לרב ויקרא לכל בני המלך ולאביתר הכהן וליאב שר הצבא ולשלמה עבדך לא קרא׃"
    },
    {
      "verse": 20,
      "text": "ואתה אדני המלך עיני כל ישראל עליך להגיד להם מי ישב על כסא אדני המלך אחריו׃"
    },
    {
      "verse": 21,
      "text": "והיה כשכב אדני המלך עם אבתיו והייתי אני ובני שלמה חטאים׃"
    },
    {
      "verse": 22,
      "text": "והנה עודנה מדברת עם המלך ונתן הנביא בא׃"
    },
    {
      "verse": 23,
      "text": "ויגידו למלך לאמר הנה נתן הנביא ויבא לפני המלך וישתחו למלך על אפיו ארצה׃"
    },
    {
      "verse": 24,
      "text": "ויאמר נתן אדני המלך אתה אמרת אדניהו ימלך אחרי והוא ישב על כסאי׃"
    },
    {
      "verse": 25,
      "text": "כי ירד היום ויזבח שור ומריא וצאן לרב ויקרא לכל בני המלך ולשרי הצבא ולאביתר הכהן והנם אכלים ושתים לפניו ויאמרו יחי המלך אדניהו׃"
    },
    {
      "verse": 26,
      "text": "ולי אני עבדך ולצדק הכהן ולבניהו בן יהוידע ולשלמה עבדך לא קרא׃"
    },
    {
      "verse": 27,
      "text": "אם מאת אדני המלך נהיה הדבר הזה ולא הודעת את עבדיך מי ישב על כסא אדני המלך אחריו׃"
    },
    {
      "verse": 28,
      "text": "ויען המלך דוד ויאמר קראו לי לבת שבע ותבא לפני המלך ותעמד לפני המלך׃"
    },
    {
      "verse": 29,
      "text": "וישבע המלך ויאמר חי יהוה אשר פדה את נפשי מכל צרה׃"
    },
    {
      "verse": 30,
      "text": "כי כאשר נשבעתי לך ביהוה אלהי ישראל לאמר כי שלמה בנך ימלך אחרי והוא ישב על כסאי תחתי כי כן אעשה היום הזה׃"
    },
    {
      "verse": 31,
      "text": "ותקד בת שבע אפים ארץ ותשתחו למלך ותאמר יחי אדני המלך דוד לעלם׃"
    },
    {
      "verse": 32,
      "text": "ויאמר המלך דוד קראו לי לצדוק הכהן ולנתן הנביא ולבניהו בן יהוידע ויבאו לפני המלך׃"
    },
    {
      "verse": 33,
      "text": "ויאמר המלך להם קחו עמכם את עבדי אדניכם והרכבתם את שלמה בני על הפרדה אשר לי והורדתם אתו אל גחון׃"
    },
    {
      "verse": 34,
      "text": "ומשח אתו שם צדוק הכהן ונתן הנביא למלך על ישראל ותקעתם בשופר ואמרתם יחי המלך שלמה׃"
    },
    {
      "verse": 35,
      "text": "ועליתם אחריו ובא וישב על כסאי והוא ימלך תחתי ואתו צויתי להיות נגיד על ישראל ועל יהודה׃"
    },
    {
      "verse": 36,
      "text": "ויען בניהו בן יהוידע את המלך ויאמר אמן כן יאמר יהוה אלהי אדני המלך׃"
    },
    {
      "verse": 37,
      "text": "כאשר היה יהוה עם אדני המלך כן יהי עם שלמה ויגדל את כסאו מכסא אדני המלך דוד׃"
    },
    {
      "verse": 38,
      "text": "וירד צדוק הכהן ונתן הנביא ובניהו בן יהוידע והכרתי והפלתי וירכבו את שלמה על פרדת המלך דוד וילכו אתו על גחון׃"
    },
    {
      "verse": 39,
      "text": "ויקח צדוק הכהן את קרן השמן מן האהל וימשח את שלמה ויתקעו בשופר ויאמרו כל העם יחי המלך שלמה׃"
    },
    {
      "verse": 40,
      "text": "ויעלו כל העם אחריו והעם מחללים בחללים ושמחים שמחה גדולה ותבקע הארץ בקולם׃"
    },
    {
      "verse": 41,
      "text": "וישמע אדניהו וכל הקראים אשר אתו והם כלו לאכל וישמע יואב את קול השופר ויאמר מדוע קול הקריה הומה׃"
    },
    {
      "verse": 42,
      "text": "עודנו מדבר והנה יונתן בן אביתר הכהן בא ויאמר אדניהו בא כי איש חיל אתה וטוב תבשר׃"
    },
    {
      "verse": 43,
      "text": "ויען יונתן ויאמר לאדניהו אבל אדנינו המלך דוד המליך את שלמה׃"
    },
    {
      "verse": 44,
      "text": "וישלח אתו המלך את צדוק הכהן ואת נתן הנביא ובניהו בן יהוידע והכרתי והפלתי וירכבו אתו על פרדת המלך׃"
    },
    {
      "verse": 45,
      "text": "וימשחו אתו צדוק הכהן ונתן הנביא למלך בגחון ויעלו משם שמחים ותהם הקריה הוא הקול אשר שמעתם׃"
    },
    {
      "verse": 46,
      "text": "וגם ישב שלמה על כסא המלוכה׃"
    },
    {
      "verse": 47,
      "text": "וגם באו עבדי המלך לברך את אדנינו המלך דוד לאמר ייטב אלהיך את שם שלמה משמך ויגדל את כסאו מכסאך וישתחו המלך על המשכב׃"
    },
    {
      "verse": 48,
      "text": "וגם ככה אמר המלך ברוך יהוה אלהי ישראל אשר נתן היום ישב על כסאי ועיני ראות׃"
    },
    {
      "verse": 49,
      "text": "ויחרדו ויקמו כל הקראים אשר לאדניהו וילכו איש לדרכו׃"
    },
    {
      "verse": 50,
      "text": "ואדניהו ירא מפני שלמה ויקם וילך ויחזק בקרנות המזבח׃"
    },
    {
      "verse": 51,
      "text": "ויגד לשלמה לאמר הנה אדניהו ירא את המלך שלמה והנה אחז בקרנות המזבח לאמר ישבע לי כיום המלך שלמה אם ימית את עבדו בחרב׃"
    },
    {
      "verse": 52,
      "text": "ויאמר שלמה אם יהיה לבן חיל לא יפל משערתו ארצה ואם רעה תמצא בו ומת׃"
    },
    {
      "verse": 53,
      "text": "וישלח המלך שלמה וירדהו מעל המזבח ויבא וישתחו למלך שלמה ויאמר לו שלמה לך לביתך׃"
    }
  ]
}
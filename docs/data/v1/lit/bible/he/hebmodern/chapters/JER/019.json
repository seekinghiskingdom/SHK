{
  "book_id": "JER",
  "chapter": 19,
  "verses": [
    {
      "verse": 1,
      "text": "כה אמר יהוה הלוך וקנית בקבק יוצר חרש ומזקני העם ומזקני הכהנים׃"
    },
    {
      "verse": 2,
      "text": "ויצאת אל גיא בן הנם אשר פתח שער החרסות וקראת שם את הדברים אשר אדבר אליך׃"
    },
    {
      "verse": 3,
      "text": "ואמרת שמעו דבר יהוה מלכי יהודה וישבי ירושלם כה אמר יהוה צבאות אלהי ישראל הנני מביא רעה על המקום הזה אשר כל שמעה תצלנה אזניו׃"
    },
    {
      "verse": 4,
      "text": "יען אשר עזבני וינכרו את המקום הזה ויקטרו בו לאלהים אחרים אשר לא ידעום המה ואבותיהם ומלכי יהודה ומלאו את המקום הזה דם נקים׃"
    },
    {
      "verse": 5,
      "text": "ובנו את במות הבעל לשרף את בניהם באש עלות לבעל אשר לא צויתי ולא דברתי ולא עלתה על לבי׃"
    },
    {
      "verse": 6,
      "text": "לכן הנה ימים באים נאם יהוה ולא יקרא למקום הזה עוד התפת וגיא בן הנם כי אם גיא ההרגה׃"
    },
    {
      "verse": 7,
      "text": "ובקתי את עצת יהודה וירושלם במקום הזה והפלתים בחרב לפני איביהם וביד מבקשי נפשם ונתתי את נבלתם למאכל לעוף השמים ולבהמת הארץ׃"
    },
    {
      "verse": 8,
      "text": "ושמתי את העיר הזאת לשמה ולשרקה כל עבר עליה ישם וישרק על כל מכתה׃"
    },
    {
      "verse": 9,
      "text": "והאכלתים את בשר בניהם ואת בשר בנתיהם ואיש בשר רעהו יאכלו במצור ובמצוק אשר יציקו להם איביהם ומבקשי נפשם׃"
    },
    {
      "verse": 10,
      "text": "ושברת הבקבק לעיני האנשים ההלכים אותך׃"
    },
    {
      "verse": 11,
      "text": "ואמרת אליהם כה אמר יהוה צבאות ככה אשבר את העם הזה ואת העיר הזאת כאשר ישבר את כלי היוצר אשר לא יוכל להרפה עוד ובתפת יקברו מאין מקום לקבור׃"
    },
    {
      "verse": 12,
      "text": "כן אעשה למקום הזה נאם יהוה וליושביו ולתת את העיר הזאת כתפת׃"
    },
    {
      "verse": 13,
      "text": "והיו בתי ירושלם ובתי מלכי יהודה כמקום התפת הטמאים לכל הבתים אשר קטרו על גגתיהם לכל צבא השמים והסך נסכים לאלהים אחרים׃"
    },
    {
      "verse": 14,
      "text": "ויבא ירמיהו מהתפת אשר שלחו יהוה שם להנבא ויעמד בחצר בית יהוה ויאמר אל כל העם׃"
    },
    {
      "verse": 15,
      "text": "כה אמר יהוה צבאות אלהי ישראל הנני מבי אל העיר הזאת ועל כל עריה את כל הרעה אשר דברתי עליה כי הקשו את ערפם לבלתי שמוע את דברי׃"
    }
  ]
}
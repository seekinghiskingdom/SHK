{
  "book_id": "PSA",
  "chapter": 140,
  "verses": [
    {
      "verse": 1,
      "text": "למנצח מזמור לדוד חלצני יהוה מאדם רע מאיש חמסים תנצרני׃"
    },
    {
      "verse": 2,
      "text": "אשר חשבו רעות בלב כל יום יגורו מלחמות׃"
    },
    {
      "verse": 3,
      "text": "שננו לשונם כמו נחש חמת עכשוב תחת שפתימו סלה׃"
    },
    {
      "verse": 4,
      "text": "שמרני יהוה מידי רשע מאיש חמסים תנצרני אשר חשבו לדחות פעמי׃"
    },
    {
      "verse": 5,
      "text": "טמנו גאים פח לי וחבלים פרשו רשת ליד מעגל מקשים שתו לי סלה׃"
    },
    {
      "verse": 6,
      "text": "אמרתי ליהוה אלי אתה האזינה יהוה קול תחנוני׃"
    },
    {
      "verse": 7,
      "text": "יהוה אדני עז ישועתי סכתה לראשי ביום נשק׃"
    },
    {
      "verse": 8,
      "text": "אל תתן יהוה מאויי רשע זממו אל תפק ירומו סלה׃"
    },
    {
      "verse": 9,
      "text": "ראש מסבי עמל שפתימו יכסומו׃"
    },
    {
      "verse": 10,
      "text": "ימיטו עליהם גחלים באש יפלם במהמרות בל יקומו׃"
    },
    {
      "verse": 11,
      "text": "איש לשון בל יכון בארץ איש חמס רע יצודנו למדחפת׃"
    },
    {
      "verse": 12,
      "text": "ידעת כי יעשה יהוה דין עני משפט אבינים׃"
    },
    {
      "verse": 13,
      "text": "אך צדיקים יודו לשמך ישבו ישרים את פניך׃"
    }
  ]
}
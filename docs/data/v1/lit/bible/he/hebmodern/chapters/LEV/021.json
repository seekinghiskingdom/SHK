{
  "book_id": "LEV",
  "chapter": 21,
  "verses": [
    {
      "verse": 1,
      "text": "ויאמר יהוה אל משה אמר אל הכהנים בני אהרן ואמרת אלהם לנפש לא יטמא בעמיו׃"
    },
    {
      "verse": 2,
      "text": "כי אם לשארו הקרב אליו לאמו ולאביו ולבנו ולבתו ולאחיו׃"
    },
    {
      "verse": 3,
      "text": "ולאחתו הבתולה הקרובה אליו אשר לא היתה לאיש לה יטמא׃"
    },
    {
      "verse": 4,
      "text": "לא יטמא בעל בעמיו להחלו׃"
    },
    {
      "verse": 5,
      "text": "לא יקרחה קרחה בראשם ופאת זקנם לא יגלחו ובבשרם לא ישרטו שרטת׃"
    },
    {
      "verse": 6,
      "text": "קדשים יהיו לאלהיהם ולא יחללו שם אלהיהם כי את אשי יהוה לחם אלהיהם הם מקריבם והיו קדש׃"
    },
    {
      "verse": 7,
      "text": "אשה זנה וחללה לא יקחו ואשה גרושה מאישה לא יקחו כי קדש הוא לאלהיו׃"
    },
    {
      "verse": 8,
      "text": "וקדשתו כי את לחם אלהיך הוא מקריב קדש יהיה לך כי קדוש אני יהוה מקדשכם׃"
    },
    {
      "verse": 9,
      "text": "ובת איש כהן כי תחל לזנות את אביה היא מחללת באש תשרף׃"
    },
    {
      "verse": 10,
      "text": "והכהן הגדול מאחיו אשר יוצק על ראשו שמן המשחה ומלא את ידו ללבש את הבגדים את ראשו לא יפרע ובגדיו לא יפרם׃"
    },
    {
      "verse": 11,
      "text": "ועל כל נפשת מת לא יבא לאביו ולאמו לא יטמא׃"
    },
    {
      "verse": 12,
      "text": "ומן המקדש לא יצא ולא יחלל את מקדש אלהיו כי נזר שמן משחת אלהיו עליו אני יהוה׃"
    },
    {
      "verse": 13,
      "text": "והוא אשה בבתוליה יקח׃"
    },
    {
      "verse": 14,
      "text": "אלמנה וגרושה וחללה זנה את אלה לא יקח כי אם בתולה מעמיו יקח אשה׃"
    },
    {
      "verse": 15,
      "text": "ולא יחלל זרעו בעמיו כי אני יהוה מקדשו׃"
    },
    {
      "verse": 16,
      "text": "וידבר יהוה אל משה לאמר׃"
    },
    {
      "verse": 17,
      "text": "דבר אל אהרן לאמר איש מזרעך לדרתם אשר יהיה בו מום לא יקרב להקריב לחם אלהיו׃"
    },
    {
      "verse": 18,
      "text": "כי כל איש אשר בו מום לא יקרב איש עור או פסח או חרם או שרוע׃"
    },
    {
      "verse": 19,
      "text": "או איש אשר יהיה בו שבר רגל או שבר יד׃"
    },
    {
      "verse": 20,
      "text": "או גבן או דק או תבלל בעינו או גרב או ילפת או מרוח אשך׃"
    },
    {
      "verse": 21,
      "text": "כל איש אשר בו מום מזרע אהרן הכהן לא יגש להקריב את אשי יהוה מום בו את לחם אלהיו לא יגש להקריב׃"
    },
    {
      "verse": 22,
      "text": "לחם אלהיו מקדשי הקדשים ומן הקדשים יאכל׃"
    },
    {
      "verse": 23,
      "text": "אך אל הפרכת לא יבא ואל המזבח לא יגש כי מום בו ולא יחלל את מקדשי כי אני יהוה מקדשם׃"
    },
    {
      "verse": 24,
      "text": "וידבר משה אל אהרן ואל בניו ואל כל בני ישראל׃"
    }
  ]
}
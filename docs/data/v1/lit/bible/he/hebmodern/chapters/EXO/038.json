{
  "book_id": "EXO",
  "chapter": 38,
  "verses": [
    {
      "verse": 1,
      "text": "ויעש את מזבח העלה עצי שטים חמש אמות ארכו וחמש אמות רחבו רבוע ושלש אמות קמתו׃"
    },
    {
      "verse": 2,
      "text": "ויעש קרנתיו על ארבע פנתיו ממנו היו קרנתיו ויצף אתו נחשת׃"
    },
    {
      "verse": 3,
      "text": "ויעש את כל כלי המזבח את הסירת ואת היעים ואת המזרקת את המזלגת ואת המחתת כל כליו עשה נחשת׃"
    },
    {
      "verse": 4,
      "text": "ויעש למזבח מכבר מעשה רשת נחשת תחת כרכבו מלמטה עד חציו׃"
    },
    {
      "verse": 5,
      "text": "ויצק ארבע טבעת בארבע הקצות למכבר הנחשת בתים לבדים׃"
    },
    {
      "verse": 6,
      "text": "ויעש את הבדים עצי שטים ויצף אתם נחשת׃"
    },
    {
      "verse": 7,
      "text": "ויבא את הבדים בטבעת על צלעת המזבח לשאת אתו בהם נבוב לחת עשה אתו׃"
    },
    {
      "verse": 8,
      "text": "ויעש את הכיור נחשת ואת כנו נחשת במראת הצבאת אשר צבאו פתח אהל מועד׃"
    },
    {
      "verse": 9,
      "text": "ויעש את החצר לפאת נגב תימנה קלעי החצר שש משזר מאה באמה׃"
    },
    {
      "verse": 10,
      "text": "עמודיהם עשרים ואדניהם עשרים נחשת ווי העמדים וחשקיהם כסף׃"
    },
    {
      "verse": 11,
      "text": "ולפאת צפון מאה באמה עמודיהם עשרים ואדניהם עשרים נחשת ווי העמודים וחשקיהם כסף׃"
    },
    {
      "verse": 12,
      "text": "ולפאת ים קלעים חמשים באמה עמודיהם עשרה ואדניהם עשרה ווי העמדים וחשוקיהם כסף׃"
    },
    {
      "verse": 13,
      "text": "ולפאת קדמה מזרחה חמשים אמה׃"
    },
    {
      "verse": 14,
      "text": "קלעים חמש עשרה אמה אל הכתף עמודיהם שלשה ואדניהם שלשה׃"
    },
    {
      "verse": 15,
      "text": "ולכתף השנית מזה ומזה לשער החצר קלעים חמש עשרה אמה עמדיהם שלשה ואדניהם שלשה׃"
    },
    {
      "verse": 16,
      "text": "כל קלעי החצר סביב שש משזר׃"
    },
    {
      "verse": 17,
      "text": "והאדנים לעמדים נחשת ווי העמודים וחשוקיהם כסף וצפוי ראשיהם כסף והם מחשקים כסף כל עמדי החצר׃"
    },
    {
      "verse": 18,
      "text": "ומסך שער החצר מעשה רקם תכלת וארגמן ותולעת שני ושש משזר ועשרים אמה ארך וקומה ברחב חמש אמות לעמת קלעי החצר׃"
    },
    {
      "verse": 19,
      "text": "ועמדיהם ארבעה ואדניהם ארבעה נחשת וויהם כסף וצפוי ראשיהם וחשקיהם כסף׃"
    },
    {
      "verse": 20,
      "text": "וכל היתדת למשכן ולחצר סביב נחשת׃"
    },
    {
      "verse": 21,
      "text": "אלה פקודי המשכן משכן העדת אשר פקד על פי משה עבדת הלוים ביד איתמר בן אהרן הכהן׃"
    },
    {
      "verse": 22,
      "text": "ובצלאל בן אורי בן חור למטה יהודה עשה את כל אשר צוה יהוה את משה׃"
    },
    {
      "verse": 23,
      "text": "ואתו אהליאב בן אחיסמך למטה דן חרש וחשב ורקם בתכלת ובארגמן ובתולעת השני ובשש׃"
    },
    {
      "verse": 24,
      "text": "כל הזהב העשוי למלאכה בכל מלאכת הקדש ויהי זהב התנופה תשע ועשרים ככר ושבע מאות ושלשים שקל בשקל הקדש׃"
    },
    {
      "verse": 25,
      "text": "וכסף פקודי העדה מאת ככר ואלף ושבע מאות וחמשה ושבעים שקל בשקל הקדש׃"
    },
    {
      "verse": 26,
      "text": "בקע לגלגלת מחצית השקל בשקל הקדש לכל העבר על הפקדים מבן עשרים שנה ומעלה לשש מאות אלף ושלשת אלפים וחמש מאות וחמשים׃"
    },
    {
      "verse": 27,
      "text": "ויהי מאת ככר הכסף לצקת את אדני הקדש ואת אדני הפרכת מאת אדנים למאת הככר ככר לאדן׃"
    },
    {
      "verse": 28,
      "text": "ואת האלף ושבע המאות וחמשה ושבעים עשה ווים לעמודים וצפה ראשיהם וחשק אתם׃"
    },
    {
      "verse": 29,
      "text": "ונחשת התנופה שבעים ככר ואלפים וארבע מאות שקל׃"
    },
    {
      "verse": 30,
      "text": "ויעש בה את אדני פתח אהל מועד ואת מזבח הנחשת ואת מכבר הנחשת אשר לו ואת כל כלי המזבח׃"
    },
    {
      "verse": 31,
      "text": "ואת אדני החצר סביב ואת אדני שער החצר ואת כל יתדת המשכן ואת כל יתדת החצר סביב׃"
    }
  ]
}
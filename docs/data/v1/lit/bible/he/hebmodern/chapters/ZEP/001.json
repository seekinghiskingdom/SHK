{
  "book_id": "ZEP",
  "chapter": 1,
  "verses": [
    {
      "verse": 1,
      "text": "דבר יהוה אשר היה אל צפניה בן כושי בן גדליה בן אמריה בן חזקיה בימי יאשיהו בן אמון מלך יהודה׃"
    },
    {
      "verse": 2,
      "text": "אסף אסף כל מעל פני האדמה נאם יהוה׃"
    },
    {
      "verse": 3,
      "text": "אסף אדם ובהמה אסף עוף השמים ודגי הים והמכשלות את הרשעים והכרתי את האדם מעל פני האדמה נאם יהוה׃"
    },
    {
      "verse": 4,
      "text": "ונטיתי ידי על יהודה ועל כל יושבי ירושלם והכרתי מן המקום הזה את שאר הבעל את שם הכמרים עם הכהנים׃"
    },
    {
      "verse": 5,
      "text": "ואת המשתחוים על הגגות לצבא השמים ואת המשתחוים הנשבעים ליהוה והנשבעים במלכם׃"
    },
    {
      "verse": 6,
      "text": "ואת הנסוגים מאחרי יהוה ואשר לא בקשו את יהוה ולא דרשהו׃"
    },
    {
      "verse": 7,
      "text": "הס מפני אדני יהוה כי קרוב יום יהוה כי הכין יהוה זבח הקדיש קראיו׃"
    },
    {
      "verse": 8,
      "text": "והיה ביום זבח יהוה ופקדתי על השרים ועל בני המלך ועל כל הלבשים מלבוש נכרי׃"
    },
    {
      "verse": 9,
      "text": "ופקדתי על כל הדולג על המפתן ביום ההוא הממלאים בית אדניהם חמס ומרמה׃"
    },
    {
      "verse": 10,
      "text": "והיה ביום ההוא נאם יהוה קול צעקה משער הדגים ויללה מן המשנה ושבר גדול מהגבעות׃"
    },
    {
      "verse": 11,
      "text": "הילילו ישבי המכתש כי נדמה כל עם כנען נכרתו כל נטילי כסף׃"
    },
    {
      "verse": 12,
      "text": "והיה בעת ההיא אחפש את ירושלם בנרות ופקדתי על האנשים הקפאים על שמריהם האמרים בלבבם לא ייטיב יהוה ולא ירע׃"
    },
    {
      "verse": 13,
      "text": "והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את יינם׃"
    },
    {
      "verse": 14,
      "text": "קרוב יום יהוה הגדול קרוב ומהר מאד קול יום יהוה מר צרח שם גבור׃"
    },
    {
      "verse": 15,
      "text": "יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל׃"
    },
    {
      "verse": 16,
      "text": "יום שופר ותרועה על הערים הבצרות ועל הפנות הגבהות׃"
    },
    {
      "verse": 17,
      "text": "והצרתי לאדם והלכו כעורים כי ליהוה חטאו ושפך דמם כעפר ולחמם כגללים׃"
    },
    {
      "verse": 18,
      "text": "גם כספם גם זהבם לא יוכל להצילם ביום עברת יהוה ובאש קנאתו תאכל כל הארץ כי כלה אך נבהלה יעשה את כל ישבי הארץ׃"
    }
  ]
}
{
  "book_id": "ZEC",
  "chapter": 13,
  "verses": [
    {
      "verse": 1,
      "text": "ביום ההוא יהיה מקור נפתח לבית דויד ולישבי ירושלם לחטאת ולנדה׃"
    },
    {
      "verse": 2,
      "text": "והיה ביום ההוא נאם יהוה צבאות אכרית את שמות העצבים מן הארץ ולא יזכרו עוד וגם את הנביאים ואת רוח הטמאה אעביר מן הארץ׃"
    },
    {
      "verse": 3,
      "text": "והיה כי ינבא איש עוד ואמרו אליו אביו ואמו ילדיו לא תחיה כי שקר דברת בשם יהוה ודקרהו אביהו ואמו ילדיו בהנבאו׃"
    },
    {
      "verse": 4,
      "text": "והיה ביום ההוא יבשו הנביאים איש מחזינו בהנבאתו ולא ילבשו אדרת שער למען כחש׃"
    },
    {
      "verse": 5,
      "text": "ואמר לא נביא אנכי איש עבד אדמה אנכי כי אדם הקנני מנעורי׃"
    },
    {
      "verse": 6,
      "text": "ואמר אליו מה המכות האלה בין ידיך ואמר אשר הכיתי בית מאהבי׃"
    },
    {
      "verse": 7,
      "text": "חרב עורי על רעי ועל גבר עמיתי נאם יהוה צבאות הך את הרעה ותפוצין הצאן והשבתי ידי על הצערים׃"
    },
    {
      "verse": 8,
      "text": "והיה בכל הארץ נאם יהוה פי שנים בה יכרתו יגועו והשלשית יותר בה׃"
    },
    {
      "verse": 9,
      "text": "והבאתי את השלשית באש וצרפתים כצרף את הכסף ובחנתים כבחן את הזהב הוא יקרא בשמי ואני אענה אתו אמרתי עמי הוא והוא יאמר יהוה אלהי׃"
    }
  ]
}
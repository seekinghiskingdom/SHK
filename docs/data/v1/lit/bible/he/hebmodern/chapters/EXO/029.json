{
  "book_id": "EXO",
  "chapter": 29,
  "verses": [
    {
      "verse": 1,
      "text": "וזה הדבר אשר תעשה להם לקדש אתם לכהן לי לקח פר אחד בן בקר ואילם שנים תמימם׃"
    },
    {
      "verse": 2,
      "text": "ולחם מצות וחלת מצת בלולת בשמן ורקיקי מצות משחים בשמן סלת חטים תעשה אתם׃"
    },
    {
      "verse": 3,
      "text": "ונתת אותם על סל אחד והקרבת אתם בסל ואת הפר ואת שני האילם׃"
    },
    {
      "verse": 4,
      "text": "ואת אהרן ואת בניו תקריב אל פתח אהל מועד ורחצת אתם במים׃"
    },
    {
      "verse": 5,
      "text": "ולקחת את הבגדים והלבשת את אהרן את הכתנת ואת מעיל האפד ואת האפד ואת החשן ואפדת לו בחשב האפד׃"
    },
    {
      "verse": 6,
      "text": "ושמת המצנפת על ראשו ונתת את נזר הקדש על המצנפת׃"
    },
    {
      "verse": 7,
      "text": "ולקחת את שמן המשחה ויצקת על ראשו ומשחת אתו׃"
    },
    {
      "verse": 8,
      "text": "ואת בניו תקריב והלבשתם כתנת׃"
    },
    {
      "verse": 9,
      "text": "וחגרת אתם אבנט אהרן ובניו וחבשת להם מגבעת והיתה להם כהנה לחקת עולם ומלאת יד אהרן ויד בניו׃"
    },
    {
      "verse": 10,
      "text": "והקרבת את הפר לפני אהל מועד וסמך אהרן ובניו את ידיהם על ראש הפר׃"
    },
    {
      "verse": 11,
      "text": "ושחטת את הפר לפני יהוה פתח אהל מועד׃"
    },
    {
      "verse": 12,
      "text": "ולקחת מדם הפר ונתתה על קרנת המזבח באצבעך ואת כל הדם תשפך אל יסוד המזבח׃"
    },
    {
      "verse": 13,
      "text": "ולקחת את כל החלב המכסה את הקרב ואת היתרת על הכבד ואת שתי הכלית ואת החלב אשר עליהן והקטרת המזבחה׃"
    },
    {
      "verse": 14,
      "text": "ואת בשר הפר ואת ערו ואת פרשו תשרף באש מחוץ למחנה חטאת הוא׃"
    },
    {
      "verse": 15,
      "text": "ואת האיל האחד תקח וסמכו אהרן ובניו את ידיהם על ראש האיל׃"
    },
    {
      "verse": 16,
      "text": "ושחטת את האיל ולקחת את דמו וזרקת על המזבח סביב׃"
    },
    {
      "verse": 17,
      "text": "ואת האיל תנתח לנתחיו ורחצת קרבו וכרעיו ונתת על נתחיו ועל ראשו׃"
    },
    {
      "verse": 18,
      "text": "והקטרת את כל האיל המזבחה עלה הוא ליהוה ריח ניחוח אשה ליהוה הוא׃"
    },
    {
      "verse": 19,
      "text": "ולקחת את האיל השני וסמך אהרן ובניו את ידיהם על ראש האיל׃"
    },
    {
      "verse": 20,
      "text": "ושחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית וזרקת את הדם על המזבח סביב׃"
    },
    {
      "verse": 21,
      "text": "ולקחת מן הדם אשר על המזבח ומשמן המשחה והזית על אהרן ועל בגדיו ועל בניו ועל בגדי בניו אתו וקדש הוא ובגדיו ובניו ובגדי בניו אתו׃"
    },
    {
      "verse": 22,
      "text": "ולקחת מן האיל החלב והאליה ואת החלב המכסה את הקרב ואת יתרת הכבד ואת שתי הכלית ואת החלב אשר עליהן ואת שוק הימין כי איל מלאים הוא׃"
    },
    {
      "verse": 23,
      "text": "וככר לחם אחת וחלת לחם שמן אחת ורקיק אחד מסל המצות אשר לפני יהוה׃"
    },
    {
      "verse": 24,
      "text": "ושמת הכל על כפי אהרן ועל כפי בניו והנפת אתם תנופה לפני יהוה׃"
    },
    {
      "verse": 25,
      "text": "ולקחת אתם מידם והקטרת המזבחה על העלה לריח ניחוח לפני יהוה אשה הוא ליהוה׃"
    },
    {
      "verse": 26,
      "text": "ולקחת את החזה מאיל המלאים אשר לאהרן והנפת אתו תנופה לפני יהוה והיה לך למנה׃"
    },
    {
      "verse": 27,
      "text": "וקדשת את חזה התנופה ואת שוק התרומה אשר הונף ואשר הורם מאיל המלאים מאשר לאהרן ומאשר לבניו׃"
    },
    {
      "verse": 28,
      "text": "והיה לאהרן ולבניו לחק עולם מאת בני ישראל כי תרומה הוא ותרומה יהיה מאת בני ישראל מזבחי שלמיהם תרומתם ליהוה׃"
    },
    {
      "verse": 29,
      "text": "ובגדי הקדש אשר לאהרן יהיו לבניו אחריו למשחה בהם ולמלא בם את ידם׃"
    },
    {
      "verse": 30,
      "text": "שבעת ימים ילבשם הכהן תחתיו מבניו אשר יבא אל אהל מועד לשרת בקדש׃"
    },
    {
      "verse": 31,
      "text": "ואת איל המלאים תקח ובשלת את בשרו במקם קדש׃"
    },
    {
      "verse": 32,
      "text": "ואכל אהרן ובניו את בשר האיל ואת הלחם אשר בסל פתח אהל מועד׃"
    },
    {
      "verse": 33,
      "text": "ואכלו אתם אשר כפר בהם למלא את ידם לקדש אתם וזר לא יאכל כי קדש הם׃"
    },
    {
      "verse": 34,
      "text": "ואם יותר מבשר המלאים ומן הלחם עד הבקר ושרפת את הנותר באש לא יאכל כי קדש הוא׃"
    },
    {
      "verse": 35,
      "text": "ועשית לאהרן ולבניו ככה ככל אשר צויתי אתכה שבעת ימים תמלא ידם׃"
    },
    {
      "verse": 36,
      "text": "ופר חטאת תעשה ליום על הכפרים וחטאת על המזבח בכפרך עליו ומשחת אתו לקדשו׃"
    },
    {
      "verse": 37,
      "text": "שבעת ימים תכפר על המזבח וקדשת אתו והיה המזבח קדש קדשים כל הנגע במזבח יקדש׃"
    },
    {
      "verse": 38,
      "text": "וזה אשר תעשה על המזבח כבשים בני שנה שנים ליום תמיד׃"
    },
    {
      "verse": 39,
      "text": "את הכבש האחד תעשה בבקר ואת הכבש השני תעשה בין הערבים׃"
    },
    {
      "verse": 40,
      "text": "ועשרן סלת בלול בשמן כתית רבע ההין ונסך רבעית ההין יין לכבש האחד׃"
    },
    {
      "verse": 41,
      "text": "ואת הכבש השני תעשה בין הערבים כמנחת הבקר וכנסכה תעשה לה לריח ניחח אשה ליהוה׃"
    },
    {
      "verse": 42,
      "text": "עלת תמיד לדרתיכם פתח אהל מועד לפני יהוה אשר אועד לכם שמה לדבר אליך שם׃"
    },
    {
      "verse": 43,
      "text": "ונעדתי שמה לבני ישראל ונקדש בכבדי׃"
    },
    {
      "verse": 44,
      "text": "וקדשתי את אהל מועד ואת המזבח ואת אהרן ואת בניו אקדש לכהן לי׃"
    },
    {
      "verse": 45,
      "text": "ושכנתי בתוך בני ישראל והייתי להם לאלהים׃"
    },
    {
      "verse": 46,
      "text": "וידעו כי אני יהוה אלהיהם אשר הוצאתי אתם מארץ מצרים לשכני בתוכם אני יהוה אלהיהם׃"
    }
  ]
}
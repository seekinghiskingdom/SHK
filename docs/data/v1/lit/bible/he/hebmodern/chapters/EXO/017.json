{
  "book_id": "EXO",
  "chapter": 17,
  "verses": [
    {
      "verse": 1,
      "text": "ויסעו כל עדת בני ישראל ממדבר סין למסעיהם על פי יהוה ויחנו ברפידים ואין מים לשתת העם׃"
    },
    {
      "verse": 2,
      "text": "וירב העם עם משה ויאמרו תנו לנו מים ונשתה ויאמר להם משה מה תריבון עמדי מה תנסון את יהוה׃"
    },
    {
      "verse": 3,
      "text": "ויצמא שם העם למים וילן העם על משה ויאמר למה זה העליתנו ממצרים להמית אתי ואת בני ואת מקני בצמא׃"
    },
    {
      "verse": 4,
      "text": "ויצעק משה אל יהוה לאמר מה אעשה לעם הזה עוד מעט וסקלני׃"
    },
    {
      "verse": 5,
      "text": "ויאמר יהוה אל משה עבר לפני העם וקח אתך מזקני ישראל ומטך אשר הכית בו את היאר קח בידך והלכת׃"
    },
    {
      "verse": 6,
      "text": "הנני עמד לפניך שם על הצור בחרב והכית בצור ויצאו ממנו מים ושתה העם ויעש כן משה לעיני זקני ישראל׃"
    },
    {
      "verse": 7,
      "text": "ויקרא שם המקום מסה ומריבה על ריב בני ישראל ועל נסתם את יהוה לאמר היש יהוה בקרבנו אם אין׃"
    },
    {
      "verse": 8,
      "text": "ויבא עמלק וילחם עם ישראל ברפידם׃"
    },
    {
      "verse": 9,
      "text": "ויאמר משה אל יהושע בחר לנו אנשים וצא הלחם בעמלק מחר אנכי נצב על ראש הגבעה ומטה האלהים בידי׃"
    },
    {
      "verse": 10,
      "text": "ויעש יהושע כאשר אמר לו משה להלחם בעמלק ומשה אהרן וחור עלו ראש הגבעה׃"
    },
    {
      "verse": 11,
      "text": "והיה כאשר ירים משה ידו וגבר ישראל וכאשר יניח ידו וגבר עמלק׃"
    },
    {
      "verse": 12,
      "text": "וידי משה כבדים ויקחו אבן וישימו תחתיו וישב עליה ואהרן וחור תמכו בידיו מזה אחד ומזה אחד ויהי ידיו אמונה עד בא השמש׃"
    },
    {
      "verse": 13,
      "text": "ויחלש יהושע את עמלק ואת עמו לפי חרב׃"
    },
    {
      "verse": 14,
      "text": "ויאמר יהוה אל משה כתב זאת זכרון בספר ושים באזני יהושע כי מחה אמחה את זכר עמלק מתחת השמים׃"
    },
    {
      "verse": 15,
      "text": "ויבן משה מזבח ויקרא שמו יהוה נסי׃"
    },
    {
      "verse": 16,
      "text": "ויאמר כי יד על כס יה מלחמה ליהוה בעמלק מדר דר׃"
    }
  ]
}
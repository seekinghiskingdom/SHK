{
  "book_id": "ISA",
  "chapter": 3,
  "verses": [
    {
      "verse": 1,
      "text": "כי הנה האדון יהוה צבאות מסיר מירושלם ומיהודה משען ומשענה כל משען לחם וכל משען מים׃"
    },
    {
      "verse": 2,
      "text": "גבור ואיש מלחמה שופט ונביא וקסם וזקן׃"
    },
    {
      "verse": 3,
      "text": "שר חמשים ונשוא פנים ויועץ וחכם חרשים ונבון לחש׃"
    },
    {
      "verse": 4,
      "text": "ונתתי נערים שריהם ותעלולים ימשלו בם׃"
    },
    {
      "verse": 5,
      "text": "ונגש העם איש באיש ואיש ברעהו ירהבו הנער בזקן והנקלה בנכבד׃"
    },
    {
      "verse": 6,
      "text": "כי יתפש איש באחיו בית אביו שמלה לכה קצין תהיה לנו והמכשלה הזאת תחת ידך׃"
    },
    {
      "verse": 7,
      "text": "ישא ביום ההוא לאמר לא אהיה חבש ובביתי אין לחם ואין שמלה לא תשימני קצין עם׃"
    },
    {
      "verse": 8,
      "text": "כי כשלה ירושלם ויהודה נפל כי לשונם ומעלליהם אל יהוה למרות עני כבודו׃"
    },
    {
      "verse": 9,
      "text": "הכרת פניהם ענתה בם וחטאתם כסדם הגידו לא כחדו אוי לנפשם כי גמלו להם רעה׃"
    },
    {
      "verse": 10,
      "text": "אמרו צדיק כי טוב כי פרי מעלליהם יאכלו׃"
    },
    {
      "verse": 11,
      "text": "אוי לרשע רע כי גמול ידיו יעשה לו׃"
    },
    {
      "verse": 12,
      "text": "עמי נגשיו מעולל ונשים משלו בו עמי מאשריך מתעים ודרך ארחתיך בלעו׃"
    },
    {
      "verse": 13,
      "text": "נצב לריב יהוה ועמד לדין עמים׃"
    },
    {
      "verse": 14,
      "text": "יהוה במשפט יבוא עם זקני עמו ושריו ואתם בערתם הכרם גזלת העני בבתיכם׃"
    },
    {
      "verse": 15,
      "text": "מלכם תדכאו עמי ופני עניים תטחנו נאם אדני יהוה צבאות׃"
    },
    {
      "verse": 16,
      "text": "ויאמר יהוה יען כי גבהו בנות ציון ותלכנה נטוות גרון ומשקרות עינים הלוך וטפוף תלכנה וברגליהם תעכסנה׃"
    },
    {
      "verse": 17,
      "text": "ושפח אדני קדקד בנות ציון ויהוה פתהן יערה׃"
    },
    {
      "verse": 18,
      "text": "ביום ההוא יסיר אדני את תפארת העכסים והשביסים והשהרנים׃"
    },
    {
      "verse": 19,
      "text": "הנטפות והשרות והרעלות׃"
    },
    {
      "verse": 20,
      "text": "הפארים והצעדות והקשרים ובתי הנפש והלחשים׃"
    },
    {
      "verse": 21,
      "text": "הטבעות ונזמי האף׃"
    },
    {
      "verse": 22,
      "text": "המחלצות והמעטפות והמטפחות והחריטים׃"
    },
    {
      "verse": 23,
      "text": "הגלינים והסדינים והצניפות והרדידים׃"
    },
    {
      "verse": 24,
      "text": "והיה תחת בשם מק יהיה ותחת חגורה נקפה ותחת מעשה מקשה קרחה ותחת פתיגיל מחגרת שק כי תחת יפי׃"
    },
    {
      "verse": 25,
      "text": "מתיך בחרב יפלו וגבורתך במלחמה׃"
    },
    {
      "verse": 26,
      "text": "ואנו ואבלו פתחיה ונקתה לארץ תשב׃"
    }
  ]
}
{
  "book_id": "EXO",
  "chapter": 22,
  "verses": [
    {
      "verse": 1,
      "text": "כי יגנב איש שור או שה וטבחו או מכרו חמשה בקר ישלם תחת השור וארבע צאן תחת השה׃"
    },
    {
      "verse": 2,
      "text": "אם במחתרת ימצא הגנב והכה ומת אין לו דמים׃"
    },
    {
      "verse": 3,
      "text": "אם זרחה השמש עליו דמים לו שלם ישלם אם אין לו ונמכר בגנבתו׃"
    },
    {
      "verse": 4,
      "text": "אם המצא תמצא בידו הגנבה משור עד חמור עד שה חיים שנים ישלם׃"
    },
    {
      "verse": 5,
      "text": "כי יבער איש שדה או כרם ושלח את בעירה ובער בשדה אחר מיטב שדהו ומיטב כרמו ישלם׃"
    },
    {
      "verse": 6,
      "text": "כי תצא אש ומצאה קצים ונאכל גדיש או הקמה או השדה שלם ישלם המבער את הבערה׃"
    },
    {
      "verse": 7,
      "text": "כי יתן איש אל רעהו כסף או כלים לשמר וגנב מבית האיש אם ימצא הגנב ישלם שנים׃"
    },
    {
      "verse": 8,
      "text": "אם לא ימצא הגנב ונקרב בעל הבית אל האלהים אם לא שלח ידו במלאכת רעהו׃"
    },
    {
      "verse": 9,
      "text": "על כל דבר פשע על שור על חמור על שה על שלמה על כל אבדה אשר יאמר כי הוא זה עד האלהים יבא דבר שניהם אשר ירשיען אלהים ישלם שנים לרעהו׃"
    },
    {
      "verse": 10,
      "text": "כי יתן איש אל רעהו חמור או שור או שה וכל בהמה לשמר ומת או נשבר או נשבה אין ראה׃"
    },
    {
      "verse": 11,
      "text": "שבעת יהוה תהיה בין שניהם אם לא שלח ידו במלאכת רעהו ולקח בעליו ולא ישלם׃"
    },
    {
      "verse": 12,
      "text": "ואם גנב יגנב מעמו ישלם לבעליו׃"
    },
    {
      "verse": 13,
      "text": "אם טרף יטרף יבאהו עד הטרפה לא ישלם׃"
    },
    {
      "verse": 14,
      "text": "וכי ישאל איש מעם רעהו ונשבר או מת בעליו אין עמו שלם ישלם׃"
    },
    {
      "verse": 15,
      "text": "אם בעליו עמו לא ישלם אם שכיר הוא בא בשכרו׃"
    },
    {
      "verse": 16,
      "text": "וכי יפתה איש בתולה אשר לא ארשה ושכב עמה מהר ימהרנה לו לאשה׃"
    },
    {
      "verse": 17,
      "text": "אם מאן ימאן אביה לתתה לו כסף ישקל כמהר הבתולת׃"
    },
    {
      "verse": 18,
      "text": "מכשפה לא תחיה׃"
    },
    {
      "verse": 19,
      "text": "כל שכב עם בהמה מות יומת׃"
    },
    {
      "verse": 20,
      "text": "זבח לאלהים יחרם בלתי ליהוה לבדו׃"
    },
    {
      "verse": 21,
      "text": "וגר לא תונה ולא תלחצנו כי גרים הייתם בארץ מצרים׃"
    },
    {
      "verse": 22,
      "text": "כל אלמנה ויתום לא תענון׃"
    },
    {
      "verse": 23,
      "text": "אם ענה תענה אתו כי אם צעק יצעק אלי שמע אשמע צעקתו׃"
    },
    {
      "verse": 24,
      "text": "וחרה אפי והרגתי אתכם בחרב והיו נשיכם אלמנות ובניכם יתמים׃"
    },
    {
      "verse": 25,
      "text": "אם כסף תלוה את עמי את העני עמך לא תהיה לו כנשה לא תשימון עליו נשך׃"
    },
    {
      "verse": 26,
      "text": "אם חבל תחבל שלמת רעך עד בא השמש תשיבנו לו׃"
    },
    {
      "verse": 27,
      "text": "כי הוא כסותה לבדה הוא שמלתו לערו במה ישכב והיה כי יצעק אלי ושמעתי כי חנון אני׃"
    },
    {
      "verse": 28,
      "text": "אלהים לא תקלל ונשיא בעמך לא תאר׃"
    },
    {
      "verse": 29,
      "text": "מלאתך ודמעך לא תאחר בכור בניך תתן לי׃"
    },
    {
      "verse": 30,
      "text": "כן תעשה לשרך לצאנך שבעת ימים יהיה עם אמו ביום השמיני תתנו לי׃"
    },
    {
      "verse": 31,
      "text": "ואנשי קדש תהיון לי ובשר בשדה טרפה לא תאכלו לכלב תשלכון אתו׃"
    }
  ]
}
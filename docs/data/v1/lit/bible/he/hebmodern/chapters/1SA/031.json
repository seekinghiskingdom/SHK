{
  "book_id": "1SA",
  "chapter": 31,
  "verses": [
    {
      "verse": 1,
      "text": "ופלשתים נלחמים בישראל וינסו אנשי ישראל מפני פלשתים ויפלו חללים בהר הגלבע׃"
    },
    {
      "verse": 2,
      "text": "וידבקו פלשתים את שאול ואת בניו ויכו פלשתים את יהונתן ואת אבינדב ואת מלכי שוע בני שאול׃"
    },
    {
      "verse": 3,
      "text": "ותכבד המלחמה אל שאול וימצאהו המורים אנשים בקשת ויחל מאד מהמורים׃"
    },
    {
      "verse": 4,
      "text": "ויאמר שאול לנשא כליו שלף חרבך ודקרני בה פן יבואו הערלים האלה ודקרני והתעללו בי ולא אבה נשא כליו כי ירא מאד ויקח שאול את החרב ויפל עליה׃"
    },
    {
      "verse": 5,
      "text": "וירא נשא כליו כי מת שאול ויפל גם הוא על חרבו וימת עמו׃"
    },
    {
      "verse": 6,
      "text": "וימת שאול ושלשת בניו ונשא כליו גם כל אנשיו ביום ההוא יחדו׃"
    },
    {
      "verse": 7,
      "text": "ויראו אנשי ישראל אשר בעבר העמק ואשר בעבר הירדן כי נסו אנשי ישראל וכי מתו שאול ובניו ויעזבו את הערים וינסו ויבאו פלשתים וישבו בהן׃"
    },
    {
      "verse": 8,
      "text": "ויהי ממחרת ויבאו פלשתים לפשט את החללים וימצאו את שאול ואת שלשת בניו נפלים בהר הגלבע׃"
    },
    {
      "verse": 9,
      "text": "ויכרתו את ראשו ויפשיטו את כליו וישלחו בארץ פלשתים סביב לבשר בית עצביהם ואת העם׃"
    },
    {
      "verse": 10,
      "text": "וישמו את כליו בית עשתרות ואת גויתו תקעו בחומת בית שן׃"
    },
    {
      "verse": 11,
      "text": "וישמעו אליו ישבי יביש גלעד את אשר עשו פלשתים לשאול׃"
    },
    {
      "verse": 12,
      "text": "ויקומו כל איש חיל וילכו כל הלילה ויקחו את גוית שאול ואת גוית בניו מחומת בית שן ויבאו יבשה וישרפו אתם שם׃"
    },
    {
      "verse": 13,
      "text": "ויקחו את עצמתיהם ויקברו תחת האשל ביבשה ויצמו שבעת ימים׃"
    }
  ]
}
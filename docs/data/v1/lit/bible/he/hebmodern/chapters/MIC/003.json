{
  "book_id": "MIC",
  "chapter": 3,
  "verses": [
    {
      "verse": 1,
      "text": "ואמר שמעו נא ראשי יעקב וקציני בית ישראל הלוא לכם לדעת את המשפט׃"
    },
    {
      "verse": 2,
      "text": "שנאי טוב ואהבי רעה גזלי עורם מעליהם ושארם מעל עצמותם׃"
    },
    {
      "verse": 3,
      "text": "ואשר אכלו שאר עמי ועורם מעליהם הפשיטו ואת עצמתיהם פצחו ופרשו כאשר בסיר וכבשר בתוך קלחת׃"
    },
    {
      "verse": 4,
      "text": "אז יזעקו אל יהוה ולא יענה אותם ויסתר פניו מהם בעת ההיא כאשר הרעו מעלליהם׃"
    },
    {
      "verse": 5,
      "text": "כה אמר יהוה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה׃"
    },
    {
      "verse": 6,
      "text": "לכן לילה לכם מחזון וחשכה לכם מקסם ובאה השמש על הנביאים וקדר עליהם היום׃"
    },
    {
      "verse": 7,
      "text": "ובשו החזים וחפרו הקסמים ועטו על שפם כלם כי אין מענה אלהים׃"
    },
    {
      "verse": 8,
      "text": "ואולם אנכי מלאתי כח את רוח יהוה ומשפט וגבורה להגיד ליעקב פשעו ולישראל חטאתו׃"
    },
    {
      "verse": 9,
      "text": "שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו׃"
    },
    {
      "verse": 10,
      "text": "בנה ציון בדמים וירושלם בעולה׃"
    },
    {
      "verse": 11,
      "text": "ראשיה בשחד ישפטו וכהניה במחיר יורו ונביאיה בכסף יקסמו ועל יהוה ישענו לאמר הלוא יהוה בקרבנו לא תבוא עלינו רעה׃"
    },
    {
      "verse": 12,
      "text": "לכן בגללכם ציון שדה תחרש וירושלם עיין תהיה והר הבית לבמות יער׃"
    }
  ]
}
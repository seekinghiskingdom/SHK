{
  "book_id": "JOS",
  "chapter": 3,
  "verses": [
    {
      "verse": 1,
      "text": "וישכם יהושע בבקר ויסעו מהשטים ויבאו עד הירדן הוא וכל בני ישראל וילנו שם טרם יעברו׃"
    },
    {
      "verse": 2,
      "text": "ויהי מקצה שלשת ימים ויעברו השטרים בקרב המחנה׃"
    },
    {
      "verse": 3,
      "text": "ויצוו את העם לאמר כראותכם את ארון ברית יהוה אלהיכם והכהנים הלוים נשאים אתו ואתם תסעו ממקומכם והלכתם אחריו׃"
    },
    {
      "verse": 4,
      "text": "אך רחוק יהיה ביניכם ובינו כאלפים אמה במדה אל תקרבו אליו למען אשר תדעו את הדרך אשר תלכו בה כי לא עברתם בדרך מתמול שלשום׃"
    },
    {
      "verse": 5,
      "text": "ויאמר יהושע אל העם התקדשו כי מחר יעשה יהוה בקרבכם נפלאות׃"
    },
    {
      "verse": 6,
      "text": "ויאמר יהושע אל הכהנים לאמר שאו את ארון הברית ועברו לפני העם וישאו את ארון הברית וילכו לפני העם׃"
    },
    {
      "verse": 7,
      "text": "ויאמר יהוה אל יהושע היום הזה אחל גדלך בעיני כל ישראל אשר ידעון כי כאשר הייתי עם משה אהיה עמך׃"
    },
    {
      "verse": 8,
      "text": "ואתה תצוה את הכהנים נשאי ארון הברית לאמר כבאכם עד קצה מי הירדן בירדן תעמדו׃"
    },
    {
      "verse": 9,
      "text": "ויאמר יהושע אל בני ישראל גשו הנה ושמעו את דברי יהוה אלהיכם׃"
    },
    {
      "verse": 10,
      "text": "ויאמר יהושע בזאת תדעון כי אל חי בקרבכם והורש יוריש מפניכם את הכנעני ואת החתי ואת החוי ואת הפרזי ואת הגרגשי והאמרי והיבוסי׃"
    },
    {
      "verse": 11,
      "text": "הנה ארון הברית אדון כל הארץ עבר לפניכם בירדן׃"
    },
    {
      "verse": 12,
      "text": "ועתה קחו לכם שני עשר איש משבטי ישראל איש אחד איש אחד לשבט׃"
    },
    {
      "verse": 13,
      "text": "והיה כנוח כפות רגלי הכהנים נשאי ארון יהוה אדון כל הארץ במי הירדן מי הירדן יכרתון המים הירדים מלמעלה ויעמדו נד אחד׃"
    },
    {
      "verse": 14,
      "text": "ויהי בנסע העם מאהליהם לעבר את הירדן והכהנים נשאי הארון הברית לפני העם׃"
    },
    {
      "verse": 15,
      "text": "וכבוא נשאי הארון עד הירדן ורגלי הכהנים נשאי הארון נטבלו בקצה המים והירדן מלא על כל גדותיו כל ימי קציר׃"
    },
    {
      "verse": 16,
      "text": "ויעמדו המים הירדים מלמעלה קמו נד אחד הרחק מאד באדם העיר אשר מצד צרתן והירדים על ים הערבה ים המלח תמו נכרתו והעם עברו נגד יריחו׃"
    },
    {
      "verse": 17,
      "text": "ויעמדו הכהנים נשאי הארון ברית יהוה בחרבה בתוך הירדן הכן וכל ישראל עברים בחרבה עד אשר תמו כל הגוי לעבר את הירדן׃"
    }
  ]
}
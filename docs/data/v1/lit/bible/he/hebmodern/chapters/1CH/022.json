{
  "book_id": "1CH",
  "chapter": 22,
  "verses": [
    {
      "verse": 1,
      "text": "ויאמר דויד זה הוא בית יהוה האלהים וזה מזבח לעלה לישראל׃"
    },
    {
      "verse": 2,
      "text": "ויאמר דויד לכנוס את הגרים אשר בארץ ישראל ויעמד חצבים לחצוב אבני גזית לבנות בית האלהים׃"
    },
    {
      "verse": 3,
      "text": "וברזל לרב למסמרים לדלתות השערים ולמחברות הכין דויד ונחשת לרב אין משקל׃"
    },
    {
      "verse": 4,
      "text": "ועצי ארזים לאין מספר כי הביאו הצידנים והצרים עצי ארזים לרב לדויד׃"
    },
    {
      "verse": 5,
      "text": "ויאמר דויד שלמה בני נער ורך והבית לבנות ליהוה להגדיל למעלה לשם ולתפארת לכל הארצות אכינה נא לו ויכן דויד לרב לפני מותו׃"
    },
    {
      "verse": 6,
      "text": "ויקרא לשלמה בנו ויצוהו לבנות בית ליהוה אלהי ישראל׃"
    },
    {
      "verse": 7,
      "text": "ויאמר דויד לשלמה בנו אני היה עם לבבי לבנות בית לשם יהוה אלהי׃"
    },
    {
      "verse": 8,
      "text": "ויהי עלי דבר יהוה לאמר דם לרב שפכת ומלחמות גדלות עשית לא תבנה בית לשמי כי דמים רבים שפכת ארצה לפני׃"
    },
    {
      "verse": 9,
      "text": "הנה בן נולד לך הוא יהיה איש מנוחה והנחותי לו מכל אויביו מסביב כי שלמה יהיה שמו ושלום ושקט אתן על ישראל בימיו׃"
    },
    {
      "verse": 10,
      "text": "הוא יבנה בית לשמי והוא יהיה לי לבן ואני לו לאב והכינותי כסא מלכותו על ישראל עד עולם׃"
    },
    {
      "verse": 11,
      "text": "עתה בני יהי יהוה עמך והצלחת ובנית בית יהוה אלהיך כאשר דבר עליך׃"
    },
    {
      "verse": 12,
      "text": "אך יתן לך יהוה שכל ובינה ויצוך על ישראל ולשמור את תורת יהוה אלהיך׃"
    },
    {
      "verse": 13,
      "text": "אז תצליח אם תשמור לעשות את החקים ואת המשפטים אשר צוה יהוה את משה על ישראל חזק ואמץ אל תירא ואל תחת׃"
    },
    {
      "verse": 14,
      "text": "והנה בעניי הכינותי לבית יהוה זהב ככרים מאה אלף וכסף אלף אלפים ככרים ולנחשת ולברזל אין משקל כי לרב היה ועצים ואבנים הכינותי ועליהם תוסיף׃"
    },
    {
      "verse": 15,
      "text": "ועמך לרב עשי מלאכה חצבים וחרשי אבן ועץ וכל חכם בכל מלאכה׃"
    },
    {
      "verse": 16,
      "text": "לזהב לכסף ולנחשת ולברזל אין מספר קום ועשה ויהי יהוה עמך׃"
    },
    {
      "verse": 17,
      "text": "ויצו דויד לכל שרי ישראל לעזר לשלמה בנו׃"
    },
    {
      "verse": 18,
      "text": "הלא יהוה אלהיכם עמכם והניח לכם מסביב כי נתן בידי את ישבי הארץ ונכבשה הארץ לפני יהוה ולפני עמו׃"
    },
    {
      "verse": 19,
      "text": "עתה תנו לבבכם ונפשכם לדרוש ליהוה אלהיכם וקומו ובנו את מקדש יהוה האלהים להביא את ארון ברית יהוה וכלי קדש האלהים לבית הנבנה לשם יהוה׃"
    }
  ]
}
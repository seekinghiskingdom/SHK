{
  "book_id": "ISA",
  "chapter": 65,
  "verses": [
    {
      "verse": 1,
      "text": "נדרשתי ללוא שאלו נמצאתי ללא בקשני אמרתי הנני הנני אל גוי לא קרא בשמי׃"
    },
    {
      "verse": 2,
      "text": "פרשתי ידי כל היום אל עם סורר ההלכים הדרך לא טוב אחר מחשבתיהם׃"
    },
    {
      "verse": 3,
      "text": "העם המכעיסים אותי על פני תמיד זבחים בגנות ומקטרים על הלבנים׃"
    },
    {
      "verse": 4,
      "text": "הישבים בקברים ובנצורים ילינו האכלים בשר החזיר ופרק פגלים כליהם׃"
    },
    {
      "verse": 5,
      "text": "האמרים קרב אליך אל תגש בי כי קדשתיך אלה עשן באפי אש יקדת כל היום׃"
    },
    {
      "verse": 6,
      "text": "הנה כתובה לפני לא אחשה כי אם שלמתי ושלמתי על חיקם׃"
    },
    {
      "verse": 7,
      "text": "עונתיכם ועונת אבותיכם יחדו אמר יהוה אשר קטרו על ההרים ועל הגבעות חרפוני ומדתי פעלתם ראשנה על חיקם׃"
    },
    {
      "verse": 8,
      "text": "כה אמר יהוה כאשר ימצא התירוש באשכול ואמר אל תשחיתהו כי ברכה בו כן אעשה למען עבדי לבלתי השחית הכל׃"
    },
    {
      "verse": 9,
      "text": "והוצאתי מיעקב זרע ומיהודה יורש הרי וירשוה בחירי ועבדי ישכנו שמה׃"
    },
    {
      "verse": 10,
      "text": "והיה השרון לנוה צאן ועמק עכור לרבץ בקר לעמי אשר דרשוני׃"
    },
    {
      "verse": 11,
      "text": "ואתם עזבי יהוה השכחים את הר קדשי הערכים לגד שלחן והממלאים למני ממסך׃"
    },
    {
      "verse": 12,
      "text": "ומניתי אתכם לחרב וכלכם לטבח תכרעו יען קראתי ולא עניתם דברתי ולא שמעתם ותעשו הרע בעיני ובאשר לא חפצתי בחרתם׃"
    },
    {
      "verse": 13,
      "text": "לכן כה אמר אדני יהוה הנה עבדי יאכלו ואתם תרעבו הנה עבדי ישתו ואתם תצמאו הנה עבדי ישמחו ואתם תבשו׃"
    },
    {
      "verse": 14,
      "text": "הנה עבדי ירנו מטוב לב ואתם תצעקו מכאב לב ומשבר רוח תילילו׃"
    },
    {
      "verse": 15,
      "text": "והנחתם שמכם לשבועה לבחירי והמיתך אדני יהוה ולעבדיו יקרא שם אחר׃"
    },
    {
      "verse": 16,
      "text": "אשר המתברך בארץ יתברך באלהי אמן והנשבע בארץ ישבע באלהי אמן כי נשכחו הצרות הראשנות וכי נסתרו מעיני׃"
    },
    {
      "verse": 17,
      "text": "כי הנני בורא שמים חדשים וארץ חדשה ולא תזכרנה הראשנות ולא תעלינה על לב׃"
    },
    {
      "verse": 18,
      "text": "כי אם שישו וגילו עדי עד אשר אני בורא כי הנני בורא את ירושלם גילה ועמה משוש׃"
    },
    {
      "verse": 19,
      "text": "וגלתי בירושלם וששתי בעמי ולא ישמע בה עוד קול בכי וקול זעקה׃"
    },
    {
      "verse": 20,
      "text": "לא יהיה משם עוד עול ימים וזקן אשר לא ימלא את ימיו כי הנער בן מאה שנה ימות והחוטא בן מאה שנה יקלל׃"
    },
    {
      "verse": 21,
      "text": "ובנו בתים וישבו ונטעו כרמים ואכלו פרים׃"
    },
    {
      "verse": 22,
      "text": "לא יבנו ואחר ישב לא יטעו ואחר יאכל כי כימי העץ ימי עמי ומעשה ידיהם יבלו בחירי׃"
    },
    {
      "verse": 23,
      "text": "לא ייגעו לריק ולא ילדו לבהלה כי זרע ברוכי יהוה המה וצאצאיהם אתם׃"
    },
    {
      "verse": 24,
      "text": "והיה טרם יקראו ואני אענה עוד הם מדברים ואני אשמע׃"
    },
    {
      "verse": 25,
      "text": "זאב וטלה ירעו כאחד ואריה כבקר יאכל תבן ונחש עפר לחמו לא ירעו ולא ישחיתו בכל הר קדשי אמר יהוה׃"
    }
  ]
}
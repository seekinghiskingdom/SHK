{
  "book_id": "2CH",
  "chapter": 34,
  "verses": [
    {
      "verse": 1,
      "text": "בן שמונה שנים יאשיהו במלכו ושלשים ואחת שנה מלך בירושלם׃"
    },
    {
      "verse": 2,
      "text": "ויעש הישר בעיני יהוה וילך בדרכי דויד אביו ולא סר ימין ושמאול׃"
    },
    {
      "verse": 3,
      "text": "ובשמונה שנים למלכו והוא עודנו נער החל לדרוש לאלהי דויד אביו ובשתים עשרה שנה החל לטהר את יהודה וירושלם מן הבמות והאשרים והפסלים והמסכות׃"
    },
    {
      "verse": 4,
      "text": "וינתצו לפניו את מזבחות הבעלים והחמנים אשר למעלה מעליהם גדע והאשרים והפסלים והמסכות שבר והדק ויזרק על פני הקברים הזבחים להם׃"
    },
    {
      "verse": 5,
      "text": "ועצמות כהנים שרף על מזבחותים ויטהר את יהודה ואת ירושלם׃"
    },
    {
      "verse": 6,
      "text": "ובערי מנשה ואפרים ושמעון ועד נפתלי בהר בתיהם סביב׃"
    },
    {
      "verse": 7,
      "text": "וינתץ את המזבחות ואת האשרים והפסלים כתת להדק וכל החמנים גדע בכל ארץ ישראל וישב לירושלם׃"
    },
    {
      "verse": 8,
      "text": "ובשנת שמונה עשרה למלכו לטהר הארץ והבית שלח את שפן בן אצליהו ואת מעשיהו שר העיר ואת יואח בן יואחז המזכיר לחזק את בית יהוה אלהיו׃"
    },
    {
      "verse": 9,
      "text": "ויבאו אל חלקיהו הכהן הגדול ויתנו את הכסף המובא בית אלהים אשר אספו הלוים שמרי הסף מיד מנשה ואפרים ומכל שארית ישראל ומכל יהודה ובנימן וישבי ירושלם׃"
    },
    {
      "verse": 10,
      "text": "ויתנו על יד עשה המלאכה המפקדים בבית יהוה ויתנו אתו עושי המלאכה אשר עשים בבית יהוה לבדוק ולחזק הבית׃"
    },
    {
      "verse": 11,
      "text": "ויתנו לחרשים ולבנים לקנות אבני מחצב ועצים למחברות ולקרות את הבתים אשר השחיתו מלכי יהודה׃"
    },
    {
      "verse": 12,
      "text": "והאנשים עשים באמונה במלאכה ועליהם מפקדים יחת ועבדיהו הלוים מן בני מררי וזכריה ומשלם מן בני הקהתים לנצח והלוים כל מבין בכלי שיר׃"
    },
    {
      "verse": 13,
      "text": "ועל הסבלים ומנצחים לכל עשה מלאכה לעבודה ועבודה ומהלוים סופרים ושטרים ושוערים׃"
    },
    {
      "verse": 14,
      "text": "ובהוציאם את הכסף המובא בית יהוה מצא חלקיהו הכהן את ספר תורת יהוה ביד משה׃"
    },
    {
      "verse": 15,
      "text": "ויען חלקיהו ויאמר אל שפן הסופר ספר התורה מצאתי בבית יהוה ויתן חלקיהו את הספר אל שפן׃"
    },
    {
      "verse": 16,
      "text": "ויבא שפן את הספר אל המלך וישב עוד את המלך דבר לאמר כל אשר נתן ביד עבדיך הם עשים׃"
    },
    {
      "verse": 17,
      "text": "ויתיכו את הכסף הנמצא בבית יהוה ויתנוהו על יד המפקדים ועל יד עושי המלאכה׃"
    },
    {
      "verse": 18,
      "text": "ויגד שפן הסופר למלך לאמר ספר נתן לי חלקיהו הכהן ויקרא בו שפן לפני המלך׃"
    },
    {
      "verse": 19,
      "text": "ויהי כשמע המלך את דברי התורה ויקרע את בגדיו׃"
    },
    {
      "verse": 20,
      "text": "ויצו המלך את חלקיהו ואת אחיקם בן שפן ואת עבדון בן מיכה ואת שפן הסופר ואת עשיה עבד המלך לאמר׃"
    },
    {
      "verse": 21,
      "text": "לכו דרשו את יהוה בעדי ובעד הנשאר בישראל וביהודה על דברי הספר אשר נמצא כי גדולה חמת יהוה אשר נתכה בנו על אשר לא שמרו אבותינו את דבר יהוה לעשות ככל הכתוב על הספר הזה׃"
    },
    {
      "verse": 22,
      "text": "וילך חלקיהו ואשר המלך אל חלדה הנביאה אשת שלם בן תוקהת בן חסרה שומר הבגדים והיא יושבת בירושלם במשנה וידברו אליה כזאת׃"
    },
    {
      "verse": 23,
      "text": "ותאמר להם כה אמר יהוה אלהי ישראל אמרו לאיש אשר שלח אתכם אלי׃"
    },
    {
      "verse": 24,
      "text": "כה אמר יהוה הנני מביא רעה על המקום הזה ועל יושביו את כל האלות הכתובות על הספר אשר קראו לפני מלך יהודה׃"
    },
    {
      "verse": 25,
      "text": "תחת אשר עזבוני ויקטירו לאלהים אחרים למען הכעיסני בכל מעשי ידיהם ותתך חמתי במקום הזה ולא תכבה׃"
    },
    {
      "verse": 26,
      "text": "ואל מלך יהודה השלח אתכם לדרוש ביהוה כה תאמרו אליו כה אמר יהוה אלהי ישראל הדברים אשר שמעת׃"
    },
    {
      "verse": 27,
      "text": "יען רך לבבך ותכנע מלפני אלהים בשמעך את דבריו על המקום הזה ועל ישביו ותכנע לפני ותקרע את בגדיך ותבך לפני וגם אני שמעתי נאם יהוה׃"
    },
    {
      "verse": 28,
      "text": "הנני אספך אל אבתיך ונאספת אל קברתיך בשלום ולא תראינה עיניך בכל הרעה אשר אני מביא על המקום הזה ועל ישביו וישיבו את המלך דבר׃"
    },
    {
      "verse": 29,
      "text": "וישלח המלך ויאסף את כל זקני יהודה וירושלם׃"
    },
    {
      "verse": 30,
      "text": "ויעל המלך בית יהוה וכל איש יהודה וישבי ירושלם והכהנים והלוים וכל העם מגדול ועד קטן ויקרא באזניהם את כל דברי ספר הברית הנמצא בית יהוה׃"
    },
    {
      "verse": 31,
      "text": "ויעמד המלך על עמדו ויכרת את הברית לפני יהוה ללכת אחרי יהוה ולשמור את מצותיו ועדותיו וחקיו בכל לבבו ובכל נפשו לעשות את דברי הברית הכתובים על הספר הזה׃"
    },
    {
      "verse": 32,
      "text": "ויעמד את כל הנמצא בירושלם ובנימן ויעשו ישבי ירושלם כברית אלהים אלהי אבותיהם׃"
    },
    {
      "verse": 33,
      "text": "ויסר יאשיהו את כל התועבות מכל הארצות אשר לבני ישראל ויעבד את כל הנמצא בישראל לעבוד את יהוה אלהיהם כל ימיו לא סרו מאחרי יהוה אלהי אבותיהם׃"
    }
  ]
}
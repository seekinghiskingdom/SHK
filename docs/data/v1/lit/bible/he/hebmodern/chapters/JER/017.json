{
  "book_id": "JER",
  "chapter": 17,
  "verses": [
    {
      "verse": 1,
      "text": "חטאת יהודה כתובה בעט ברזל בצפרן שמיר חרושה על לוח לבם ולקרנות מזבחותיכם׃"
    },
    {
      "verse": 2,
      "text": "כזכר בניהם מזבחותם ואשריהם על עץ רענן על גבעות הגבהות׃"
    },
    {
      "verse": 3,
      "text": "הררי בשדה חילך כל אוצרותיך לבז אתן במתיך בחטאת בכל גבוליך׃"
    },
    {
      "verse": 4,
      "text": "ושמטתה ובך מנחלתך אשר נתתי לך והעבדתיך את איביך בארץ אשר לא ידעת כי אש קדחתם באפי עד עולם תוקד׃"
    },
    {
      "verse": 5,
      "text": "כה אמר יהוה ארור הגבר אשר יבטח באדם ושם בשר זרעו ומן יהוה יסור לבו׃"
    },
    {
      "verse": 6,
      "text": "והיה כערער בערבה ולא יראה כי יבוא טוב ושכן חררים במדבר ארץ מלחה ולא תשב׃"
    },
    {
      "verse": 7,
      "text": "ברוך הגבר אשר יבטח ביהוה והיה יהוה מבטחו׃"
    },
    {
      "verse": 8,
      "text": "והיה כעץ שתול על מים ועל יובל ישלח שרשיו ולא ירא כי יבא חם והיה עלהו רענן ובשנת בצרת לא ידאג ולא ימיש מעשות פרי׃"
    },
    {
      "verse": 9,
      "text": "עקב הלב מכל ואנש הוא מי ידענו׃"
    },
    {
      "verse": 10,
      "text": "אני יהוה חקר לב בחן כליות ולתת לאיש כדרכו כפרי מעלליו׃"
    },
    {
      "verse": 11,
      "text": "קרא דגר ולא ילד עשה עשר ולא במשפט בחצי ימו יעזבנו ובאחריתו יהיה נבל׃"
    },
    {
      "verse": 12,
      "text": "כסא כבוד מרום מראשון מקום מקדשנו׃"
    },
    {
      "verse": 13,
      "text": "מקוה ישראל יהוה כל עזביך יבשו יסורי בארץ יכתבו כי עזבו מקור מים חיים את יהוה׃"
    },
    {
      "verse": 14,
      "text": "רפאני יהוה וארפא הושיעני ואושעה כי תהלתי אתה׃"
    },
    {
      "verse": 15,
      "text": "הנה המה אמרים אלי איה דבר יהוה יבוא נא׃"
    },
    {
      "verse": 16,
      "text": "ואני לא אצתי מרעה אחריך ויום אנוש לא התאויתי אתה ידעת מוצא שפתי נכח פניך היה׃"
    },
    {
      "verse": 17,
      "text": "אל תהיה לי למחתה מחסי אתה ביום רעה׃"
    },
    {
      "verse": 18,
      "text": "יבשו רדפי ואל אבשה אני יחתו המה ואל אחתה אני הביא עליהם יום רעה ומשנה שברון שברם׃"
    },
    {
      "verse": 19,
      "text": "כה אמר יהוה אלי הלך ועמדת בשער בני עם אשר יבאו בו מלכי יהודה ואשר יצאו בו ובכל שערי ירושלם׃"
    },
    {
      "verse": 20,
      "text": "ואמרת אליהם שמעו דבר יהוה מלכי יהודה וכל יהודה וכל ישבי ירושלם הבאים בשערים האלה׃"
    },
    {
      "verse": 21,
      "text": "כה אמר יהוה השמרו בנפשותיכם ואל תשאו משא ביום השבת והבאתם בשערי ירושלם׃"
    },
    {
      "verse": 22,
      "text": "ולא תוציאו משא מבתיכם ביום השבת וכל מלאכה לא תעשו וקדשתם את יום השבת כאשר צויתי את אבותיכם׃"
    },
    {
      "verse": 23,
      "text": "ולא שמעו ולא הטו את אזנם ויקשו את ערפם לבלתי שומע ולבלתי קחת מוסר׃"
    },
    {
      "verse": 24,
      "text": "והיה אם שמע תשמעון אלי נאם יהוה לבלתי הביא משא בשערי העיר הזאת ביום השבת ולקדש את יום השבת לבלתי עשות בה כל מלאכה׃"
    },
    {
      "verse": 25,
      "text": "ובאו בשערי העיר הזאת מלכים ושרים ישבים על כסא דוד רכבים ברכב ובסוסים המה ושריהם איש יהודה וישבי ירושלם וישבה העיר הזאת לעולם׃"
    },
    {
      "verse": 26,
      "text": "ובאו מערי יהודה ומסביבות ירושלם ומארץ בנימן ומן השפלה ומן ההר ומן הנגב מבאים עולה וזבח ומנחה ולבונה ומבאי תודה בית יהוה׃"
    },
    {
      "verse": 27,
      "text": "ואם לא תשמעו אלי לקדש את יום השבת ולבלתי שאת משא ובא בשערי ירושלם ביום השבת והצתי אש בשעריה ואכלה ארמנות ירושלם ולא תכבה׃"
    }
  ]
}
{
  "book_id": "AMO",
  "chapter": 3,
  "verses": [
    {
      "verse": 1,
      "text": "שמעו את הדבר הזה אשר דבר יהוה עליכם בני ישראל על כל המשפחה אשר העליתי מארץ מצרים לאמר׃"
    },
    {
      "verse": 2,
      "text": "רק אתכם ידעתי מכל משפחות האדמה על כן אפקד עליכם את כל עונתיכם׃"
    },
    {
      "verse": 3,
      "text": "הילכו שנים יחדו בלתי אם נועדו׃"
    },
    {
      "verse": 4,
      "text": "הישאג אריה ביער וטרף אין לו היתן כפיר קולו ממענתו בלתי אם לכד׃"
    },
    {
      "verse": 5,
      "text": "התפל צפור על פח הארץ ומוקש אין לה היעלה פח מן האדמה ולכוד לא ילכוד׃"
    },
    {
      "verse": 6,
      "text": "אם יתקע שופר בעיר ועם לא יחרדו אם תהיה רעה בעיר ויהוה לא עשה׃"
    },
    {
      "verse": 7,
      "text": "כי לא יעשה אדני יהוה דבר כי אם גלה סודו אל עבדיו הנביאים׃"
    },
    {
      "verse": 8,
      "text": "אריה שאג מי לא יירא אדני יהוה דבר מי לא ינבא׃"
    },
    {
      "verse": 9,
      "text": "השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה׃"
    },
    {
      "verse": 10,
      "text": "ולא ידעו עשות נכחה נאם יהוה האוצרים חמס ושד בארמנותיהם׃"
    },
    {
      "verse": 11,
      "text": "לכן כה אמר אדני יהוה צר וסביב הארץ והורד ממך עזך ונבזו ארמנותיך׃"
    },
    {
      "verse": 12,
      "text": "כה אמר יהוה כאשר יציל הרעה מפי הארי שתי כרעים או בדל אזן כן ינצלו בני ישראל הישבים בשמרון בפאת מטה ובדמשק ערש׃"
    },
    {
      "verse": 13,
      "text": "שמעו והעידו בבית יעקב נאם אדני יהוה אלהי הצבאות׃"
    },
    {
      "verse": 14,
      "text": "כי ביום פקדי פשעי ישראל עליו ופקדתי על מזבחות בית אל ונגדעו קרנות המזבח ונפלו לארץ׃"
    },
    {
      "verse": 15,
      "text": "והכיתי בית החרף על בית הקיץ ואבדו בתי השן וספו בתים רבים נאם יהוה׃"
    }
  ]
}
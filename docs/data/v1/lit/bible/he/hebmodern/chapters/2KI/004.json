{
  "book_id": "2KI",
  "chapter": 4,
  "verses": [
    {
      "verse": 1,
      "text": "ואשה אחת מנשי בני הנביאים צעקה אל אלישע לאמר עבדך אישי מת ואתה ידעת כי עבדך היה ירא את יהוה והנשה בא לקחת את שני ילדי לו לעבדים׃"
    },
    {
      "verse": 2,
      "text": "ויאמר אליה אלישע מה אעשה לך הגידי לי מה יש לכי בבית ותאמר אין לשפחתך כל בבית כי אם אסוך שמן׃"
    },
    {
      "verse": 3,
      "text": "ויאמר לכי שאלי לך כלים מן החוץ מאת כל שכנכי כלים רקים אל תמעיטי׃"
    },
    {
      "verse": 4,
      "text": "ובאת וסגרת הדלת בעדך ובעד בניך ויצקת על כל הכלים האלה והמלא תסיעי׃"
    },
    {
      "verse": 5,
      "text": "ותלך מאתו ותסגר הדלת בעדה ובעד בניה הם מגשים אליה והיא מיצקת׃"
    },
    {
      "verse": 6,
      "text": "ויהי כמלאת הכלים ותאמר אל בנה הגישה אלי עוד כלי ויאמר אליה אין עוד כלי ויעמד השמן׃"
    },
    {
      "verse": 7,
      "text": "ותבא ותגד לאיש האלהים ויאמר לכי מכרי את השמן ושלמי את נשיכי ואת בניכי תחיי בנותר׃"
    },
    {
      "verse": 8,
      "text": "ויהי היום ויעבר אלישע אל שונם ושם אשה גדולה ותחזק בו לאכל לחם ויהי מדי עברו יסר שמה לאכל לחם׃"
    },
    {
      "verse": 9,
      "text": "ותאמר אל אישה הנה נא ידעתי כי איש אלהים קדוש הוא עבר עלינו תמיד׃"
    },
    {
      "verse": 10,
      "text": "נעשה נא עלית קיר קטנה ונשים לו שם מטה ושלחן וכסא ומנורה והיה בבאו אלינו יסור שמה׃"
    },
    {
      "verse": 11,
      "text": "ויהי היום ויבא שמה ויסר אל העליה וישכב שמה׃"
    },
    {
      "verse": 12,
      "text": "ויאמר אל גחזי נערו קרא לשונמית הזאת ויקרא לה ותעמד לפניו׃"
    },
    {
      "verse": 13,
      "text": "ויאמר לו אמר נא אליה הנה חרדת אלינו את כל החרדה הזאת מה לעשות לך היש לדבר לך אל המלך או אל שר הצבא ותאמר בתוך עמי אנכי ישבת׃"
    },
    {
      "verse": 14,
      "text": "ויאמר ומה לעשות לה ויאמר גיחזי אבל בן אין לה ואישה זקן׃"
    },
    {
      "verse": 15,
      "text": "ויאמר קרא לה ויקרא לה ותעמד בפתח׃"
    },
    {
      "verse": 16,
      "text": "ויאמר למועד הזה כעת חיה אתי חבקת בן ותאמר אל אדני איש האלהים אל תכזב בשפחתך׃"
    },
    {
      "verse": 17,
      "text": "ותהר האשה ותלד בן למועד הזה כעת חיה אשר דבר אליה אלישע׃"
    },
    {
      "verse": 18,
      "text": "ויגדל הילד ויהי היום ויצא אל אביו אל הקצרים׃"
    },
    {
      "verse": 19,
      "text": "ויאמר אל אביו ראשי ראשי ויאמר אל הנער שאהו אל אמו׃"
    },
    {
      "verse": 20,
      "text": "וישאהו ויביאהו אל אמו וישב על ברכיה עד הצהרים וימת׃"
    },
    {
      "verse": 21,
      "text": "ותעל ותשכבהו על מטת איש האלהים ותסגר בעדו ותצא׃"
    },
    {
      "verse": 22,
      "text": "ותקרא אל אישה ותאמר שלחה נא לי אחד מן הנערים ואחת האתנות וארוצה עד איש האלהים ואשובה׃"
    },
    {
      "verse": 23,
      "text": "ויאמר מדוע אתי הלכתי אליו היום לא חדש ולא שבת ותאמר שלום׃"
    },
    {
      "verse": 24,
      "text": "ותחבש האתון ותאמר אל נערה נהג ולך אל תעצר לי לרכב כי אם אמרתי לך׃"
    },
    {
      "verse": 25,
      "text": "ותלך ותבוא אל איש האלהים אל הר הכרמל ויהי כראות איש האלהים אתה מנגד ויאמר אל גיחזי נערו הנה השונמית הלז׃"
    },
    {
      "verse": 26,
      "text": "עתה רוץ נא לקראתה ואמר לה השלום לך השלום לאישך השלום לילד ותאמר שלום׃"
    },
    {
      "verse": 27,
      "text": "ותבא אל איש האלהים אל ההר ותחזק ברגליו ויגש גיחזי להדפה ויאמר איש האלהים הרפה לה כי נפשה מרה לה ויהוה העלים ממני ולא הגיד לי׃"
    },
    {
      "verse": 28,
      "text": "ותאמר השאלתי בן מאת אדני הלא אמרתי לא תשלה אתי׃"
    },
    {
      "verse": 29,
      "text": "ויאמר לגיחזי חגר מתניך וקח משענתי בידך ולך כי תמצא איש לא תברכנו וכי יברכך איש לא תעננו ושמת משענתי על פני הנער׃"
    },
    {
      "verse": 30,
      "text": "ותאמר אם הנער חי יהוה וחי נפשך אם אעזבך ויקם וילך אחריה׃"
    },
    {
      "verse": 31,
      "text": "וגחזי עבר לפניהם וישם את המשענת על פני הנער ואין קול ואין קשב וישב לקראתו ויגד לו לאמר לא הקיץ הנער׃"
    },
    {
      "verse": 32,
      "text": "ויבא אלישע הביתה והנה הנער מת משכב על מטתו׃"
    },
    {
      "verse": 33,
      "text": "ויבא ויסגר הדלת בעד שניהם ויתפלל אל יהוה׃"
    },
    {
      "verse": 34,
      "text": "ויעל וישכב על הילד וישם פיו על פיו ועיניו על עיניו וכפיו על כפו ויגהר עליו ויחם בשר הילד׃"
    },
    {
      "verse": 35,
      "text": "וישב וילך בבית אחת הנה ואחת הנה ויעל ויגהר עליו ויזורר הנער עד שבע פעמים ויפקח הנער את עיניו׃"
    },
    {
      "verse": 36,
      "text": "ויקרא אל גיחזי ויאמר קרא אל השנמית הזאת ויקראה ותבוא אליו ויאמר שאי בנך׃"
    },
    {
      "verse": 37,
      "text": "ותבא ותפל על רגליו ותשתחו ארצה ותשא את בנה ותצא׃"
    },
    {
      "verse": 38,
      "text": "ואלישע שב הגלגלה והרעב בארץ ובני הנביאים ישבים לפניו ויאמר לנערו שפת הסיר הגדולה ובשל נזיד לבני הנביאים׃"
    },
    {
      "verse": 39,
      "text": "ויצא אחד אל השדה ללקט ארת וימצא גפן שדה וילקט ממנו פקעת שדה מלא בגדו ויבא ויפלח אל סיר הנזיד כי לא ידעו׃"
    },
    {
      "verse": 40,
      "text": "ויצקו לאנשים לאכול ויהי כאכלם מהנזיד והמה צעקו ויאמרו מות בסיר איש האלהים ולא יכלו לאכל׃"
    },
    {
      "verse": 41,
      "text": "ויאמר וקחו קמח וישלך אל הסיר ויאמר צק לעם ויאכלו ולא היה דבר רע בסיר׃"
    },
    {
      "verse": 42,
      "text": "ואיש בא מבעל שלשה ויבא לאיש האלהים לחם בכורים עשרים לחם שערים וכרמל בצקלנו ויאמר תן לעם ויאכלו׃"
    },
    {
      "verse": 43,
      "text": "ויאמר משרתו מה אתן זה לפני מאה איש ויאמר תן לעם ויאכלו כי כה אמר יהוה אכל והותר׃"
    },
    {
      "verse": 44,
      "text": "ויתן לפניהם ויאכלו ויותרו כדבר יהוה׃"
    }
  ]
}
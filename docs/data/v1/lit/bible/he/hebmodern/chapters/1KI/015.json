{
  "book_id": "1KI",
  "chapter": 15,
  "verses": [
    {
      "verse": 1,
      "text": "ובשנת שמנה עשרה למלך ירבעם בן נבט מלך אבים על יהודה׃"
    },
    {
      "verse": 2,
      "text": "שלש שנים מלך בירושלם ושם אמו מעכה בת אבישלום׃"
    },
    {
      "verse": 3,
      "text": "וילך בכל חטאות אביו אשר עשה לפניו ולא היה לבבו שלם עם יהוה אלהיו כלבב דוד אביו׃"
    },
    {
      "verse": 4,
      "text": "כי למען דוד נתן יהוה אלהיו לו ניר בירושלם להקים את בנו אחריו ולהעמיד את ירושלם׃"
    },
    {
      "verse": 5,
      "text": "אשר עשה דוד את הישר בעיני יהוה ולא סר מכל אשר צוהו כל ימי חייו רק בדבר אוריה החתי׃"
    },
    {
      "verse": 6,
      "text": "ומלחמה היתה בין רחבעם ובין ירבעם כל ימי חייו׃"
    },
    {
      "verse": 7,
      "text": "ויתר דברי אבים וכל אשר עשה הלוא הם כתובים על ספר דברי הימים למלכי יהודה ומלחמה היתה בין אבים ובין ירבעם׃"
    },
    {
      "verse": 8,
      "text": "וישכב אבים עם אבתיו ויקברו אתו בעיר דוד וימלך אסא בנו תחתיו׃"
    },
    {
      "verse": 9,
      "text": "ובשנת עשרים לירבעם מלך ישראל מלך אסא מלך יהודה׃"
    },
    {
      "verse": 10,
      "text": "וארבעים ואחת שנה מלך בירושלם ושם אמו מעכה בת אבישלום׃"
    },
    {
      "verse": 11,
      "text": "ויעש אסא הישר בעיני יהוה כדוד אביו׃"
    },
    {
      "verse": 12,
      "text": "ויעבר הקדשים מן הארץ ויסר את כל הגללים אשר עשו אבתיו׃"
    },
    {
      "verse": 13,
      "text": "וגם את מעכה אמו ויסרה מגבירה אשר עשתה מפלצת לאשרה ויכרת אסא את מפלצתה וישרף בנחל קדרון׃"
    },
    {
      "verse": 14,
      "text": "והבמות לא סרו רק לבב אסא היה שלם עם יהוה כל ימיו׃"
    },
    {
      "verse": 15,
      "text": "ויבא את קדשי אביו וקדשו בית יהוה כסף וזהב וכלים׃"
    },
    {
      "verse": 16,
      "text": "ומלחמה היתה בין אסא ובין בעשא מלך ישראל כל ימיהם׃"
    },
    {
      "verse": 17,
      "text": "ויעל בעשא מלך ישראל על יהודה ויבן את הרמה לבלתי תת יצא ובא לאסא מלך יהודה׃"
    },
    {
      "verse": 18,
      "text": "ויקח אסא את כל הכסף והזהב הנותרים באוצרות בית יהוה ואת אוצרות בית מלך ויתנם ביד עבדיו וישלחם המלך אסא אל בן הדד בן טברמן בן חזיון מלך ארם הישב בדמשק לאמר׃"
    },
    {
      "verse": 19,
      "text": "ברית ביני ובינך בין אבי ובין אביך הנה שלחתי לך שחד כסף וזהב לך הפרה את בריתך את בעשא מלך ישראל ויעלה מעלי׃"
    },
    {
      "verse": 20,
      "text": "וישמע בן הדד אל המלך אסא וישלח את שרי החילים אשר לו על ערי ישראל ויך את עיון ואת דן ואת אבל בית מעכה ואת כל כנרות על כל ארץ נפתלי׃"
    },
    {
      "verse": 21,
      "text": "ויהי כשמע בעשא ויחדל מבנות את הרמה וישב בתרצה׃"
    },
    {
      "verse": 22,
      "text": "והמלך אסא השמיע את כל יהודה אין נקי וישאו את אבני הרמה ואת עציה אשר בנה בעשא ויבן בם המלך אסא את גבע בנימן ואת המצפה׃"
    },
    {
      "verse": 23,
      "text": "ויתר כל דברי אסא וכל גבורתו וכל אשר עשה והערים אשר בנה הלא המה כתובים על ספר דברי הימים למלכי יהודה רק לעת זקנתו חלה את רגליו׃"
    },
    {
      "verse": 24,
      "text": "וישכב אסא עם אבתיו ויקבר עם אבתיו בעיר דוד אביו וימלך יהושפט בנו תחתיו׃"
    },
    {
      "verse": 25,
      "text": "ונדב בן ירבעם מלך על ישראל בשנת שתים לאסא מלך יהודה וימלך על ישראל שנתים׃"
    },
    {
      "verse": 26,
      "text": "ויעש הרע בעיני יהוה וילך בדרך אביו ובחטאתו אשר החטיא את ישראל׃"
    },
    {
      "verse": 27,
      "text": "ויקשר עליו בעשא בן אחיה לבית יששכר ויכהו בעשא בגבתון אשר לפלשתים ונדב וכל ישראל צרים על גבתון׃"
    },
    {
      "verse": 28,
      "text": "וימתהו בעשא בשנת שלש לאסא מלך יהודה וימלך תחתיו׃"
    },
    {
      "verse": 29,
      "text": "ויהי כמלכו הכה את כל בית ירבעם לא השאיר כל נשמה לירבעם עד השמדו כדבר יהוה אשר דבר ביד עבדו אחיה השילני׃"
    },
    {
      "verse": 30,
      "text": "על חטאות ירבעם אשר חטא ואשר החטיא את ישראל בכעסו אשר הכעיס את יהוה אלהי ישראל׃"
    },
    {
      "verse": 31,
      "text": "ויתר דברי נדב וכל אשר עשה הלא הם כתובים על ספר דברי הימים למלכי ישראל׃"
    },
    {
      "verse": 32,
      "text": "ומלחמה היתה בין אסא ובין בעשא מלך ישראל כל ימיהם׃"
    },
    {
      "verse": 33,
      "text": "בשנת שלש לאסא מלך יהודה מלך בעשא בן אחיה על כל ישראל בתרצה עשרים וארבע שנה׃"
    },
    {
      "verse": 34,
      "text": "ויעש הרע בעיני יהוה וילך בדרך ירבעם ובחטאתו אשר החטיא את ישראל׃"
    }
  ]
}
{
  "book_id": "ISA",
  "chapter": 64,
  "verses": [
    {
      "verse": 1,
      "text": "לוא קרעת שמים ירדת מפניך הרים נזלו׃"
    },
    {
      "verse": 2,
      "text": "כקדח אש המסים מים תבעה אש להודיע שמך לצריך מפניך גוים ירגזו׃"
    },
    {
      "verse": 3,
      "text": "בעשותך נוראות לא נקוה ירדת מפניך הרים נזלו׃"
    },
    {
      "verse": 4,
      "text": "ומעולם לא שמעו לא האזינו עין לא ראתה אלהים זולתך יעשה למחכה לו׃"
    },
    {
      "verse": 5,
      "text": "פגעת את שש ועשה צדק בדרכיך יזכרוך הן אתה קצפת ונחטא בהם עולם ונושע׃"
    },
    {
      "verse": 6,
      "text": "ונהי כטמא כלנו וכבגד עדים כל צדקתינו ונבל כעלה כלנו ועוננו כרוח ישאנו׃"
    },
    {
      "verse": 7,
      "text": "ואין קורא בשמך מתעורר להחזיק בך כי הסתרת פניך ממנו ותמוגנו ביד עוננו׃"
    },
    {
      "verse": 8,
      "text": "ועתה יהוה אבינו אתה אנחנו החמר ואתה יצרנו ומעשה ידך כלנו׃"
    },
    {
      "verse": 9,
      "text": "אל תקצף יהוה עד מאד ואל לעד תזכר עון הן הבט נא עמך כלנו׃"
    },
    {
      "verse": 10,
      "text": "ערי קדשך היו מדבר ציון מדבר היתה ירושלם שממה׃"
    },
    {
      "verse": 11,
      "text": "בית קדשנו ותפארתנו אשר הללוך אבתינו היה לשרפת אש וכל מחמדינו היה לחרבה׃"
    },
    {
      "verse": 12,
      "text": "העל אלה תתאפק יהוה תחשה ותעננו עד מאד׃"
    }
  ]
}
{
  "book_id": "PSA",
  "chapter": 98,
  "verses": [
    {
      "verse": 1,
      "text": "מזמור שירו ליהוה שיר חדש כי נפלאות עשה הושיעה לו ימינו וזרוע קדשו׃"
    },
    {
      "verse": 2,
      "text": "הודיע יהוה ישועתו לעיני הגוים גלה צדקתו׃"
    },
    {
      "verse": 3,
      "text": "זכר חסדו ואמונתו לבית ישראל ראו כל אפסי ארץ את ישועת אלהינו׃"
    },
    {
      "verse": 4,
      "text": "הריעו ליהוה כל הארץ פצחו ורננו וזמרו׃"
    },
    {
      "verse": 5,
      "text": "זמרו ליהוה בכנור בכנור וקול זמרה׃"
    },
    {
      "verse": 6,
      "text": "בחצצרות וקול שופר הריעו לפני המלך יהוה׃"
    },
    {
      "verse": 7,
      "text": "ירעם הים ומלאו תבל וישבי בה׃"
    },
    {
      "verse": 8,
      "text": "נהרות ימחאו כף יחד הרים ירננו׃"
    },
    {
      "verse": 9,
      "text": "לפני יהוה כי בא לשפט הארץ ישפט תבל בצדק ועמים במישרים׃"
    }
  ]
}
{
  "book_id": "PRO",
  "chapter": 23,
  "verses": [
    {
      "verse": 1,
      "text": "כי תשב ללחום את מושל בין תבין את אשר לפניך׃"
    },
    {
      "verse": 2,
      "text": "ושמת שכין בלעך אם בעל נפש אתה׃"
    },
    {
      "verse": 3,
      "text": "אל תתאו למטעמותיו והוא לחם כזבים׃"
    },
    {
      "verse": 4,
      "text": "אל תיגע להעשיר מבינתך חדל׃"
    },
    {
      "verse": 5,
      "text": "התעוף עיניך בו ואיננו כי עשה יעשה לו כנפים כנשר ועיף השמים׃"
    },
    {
      "verse": 6,
      "text": "אל תלחם את לחם רע עין ואל תתאו למטעמתיו׃"
    },
    {
      "verse": 7,
      "text": "כי כמו שער בנפשו כן הוא אכל ושתה יאמר לך ולבו בל עמך׃"
    },
    {
      "verse": 8,
      "text": "פתך אכלת תקיאנה ושחת דבריך הנעימים׃"
    },
    {
      "verse": 9,
      "text": "באזני כסיל אל תדבר כי יבוז לשכל מליך׃"
    },
    {
      "verse": 10,
      "text": "אל תסג גבול עולם ובשדי יתומים אל תבא׃"
    },
    {
      "verse": 11,
      "text": "כי גאלם חזק הוא יריב את ריבם אתך׃"
    },
    {
      "verse": 12,
      "text": "הביאה למוסר לבך ואזנך לאמרי דעת׃"
    },
    {
      "verse": 13,
      "text": "אל תמנע מנער מוסר כי תכנו בשבט לא ימות׃"
    },
    {
      "verse": 14,
      "text": "אתה בשבט תכנו ונפשו משאול תציל׃"
    },
    {
      "verse": 15,
      "text": "בני אם חכם לבך ישמח לבי גם אני׃"
    },
    {
      "verse": 16,
      "text": "ותעלזנה כליותי בדבר שפתיך מישרים׃"
    },
    {
      "verse": 17,
      "text": "אל יקנא לבך בחטאים כי אם ביראת יהוה כל היום׃"
    },
    {
      "verse": 18,
      "text": "כי אם יש אחרית ותקותך לא תכרת׃"
    },
    {
      "verse": 19,
      "text": "שמע אתה בני וחכם ואשר בדרך לבך׃"
    },
    {
      "verse": 20,
      "text": "אל תהי בסבאי יין בזללי בשר למו׃"
    },
    {
      "verse": 21,
      "text": "כי סבא וזולל יורש וקרעים תלביש נומה׃"
    },
    {
      "verse": 22,
      "text": "שמע לאביך זה ילדך ואל תבוז כי זקנה אמך׃"
    },
    {
      "verse": 23,
      "text": "אמת קנה ואל תמכר חכמה ומוסר ובינה׃"
    },
    {
      "verse": 24,
      "text": "גול יגול אבי צדיק יולד חכם וישמח בו׃"
    },
    {
      "verse": 25,
      "text": "ישמח אביך ואמך ותגל יולדתך׃"
    },
    {
      "verse": 26,
      "text": "תנה בני לבך לי ועיניך דרכי תרצנה׃"
    },
    {
      "verse": 27,
      "text": "כי שוחה עמקה זונה ובאר צרה נכריה׃"
    },
    {
      "verse": 28,
      "text": "אף היא כחתף תארב ובוגדים באדם תוסף׃"
    },
    {
      "verse": 29,
      "text": "למי אוי למי אבוי למי מדונים למי שיח למי פצעים חנם למי חכללות עינים׃"
    },
    {
      "verse": 30,
      "text": "למאחרים על היין לבאים לחקר ממסך׃"
    },
    {
      "verse": 31,
      "text": "אל תרא יין כי יתאדם כי יתן בכיס עינו יתהלך במישרים׃"
    },
    {
      "verse": 32,
      "text": "אחריתו כנחש ישך וכצפעני יפרש׃"
    },
    {
      "verse": 33,
      "text": "עיניך יראו זרות ולבך ידבר תהפכות׃"
    },
    {
      "verse": 34,
      "text": "והיית כשכב בלב ים וכשכב בראש חבל׃"
    },
    {
      "verse": 35,
      "text": "הכוני בל חליתי הלמוני בל ידעתי מתי אקיץ אוסיף אבקשנו עוד׃"
    }
  ]
}
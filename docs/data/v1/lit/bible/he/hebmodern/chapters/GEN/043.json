{
  "book_id": "GEN",
  "chapter": 43,
  "verses": [
    {
      "verse": 1,
      "text": "והרעב כבד בארץ׃"
    },
    {
      "verse": 2,
      "text": "ויהי כאשר כלו לאכל את השבר אשר הביאו ממצרים ויאמר אליהם אביהם שבו שברו לנו מעט אכל׃"
    },
    {
      "verse": 3,
      "text": "ויאמר אליו יהודה לאמר העד העד בנו האיש לאמר לא תראו פני בלתי אחיכם אתכם׃"
    },
    {
      "verse": 4,
      "text": "אם ישך משלח את אחינו אתנו נרדה ונשברה לך אכל׃"
    },
    {
      "verse": 5,
      "text": "ואם אינך משלח לא נרד כי האיש אמר אלינו לא תראו פני בלתי אחיכם אתכם׃"
    },
    {
      "verse": 6,
      "text": "ויאמר ישראל למה הרעתם לי להגיד לאיש העוד לכם אח׃"
    },
    {
      "verse": 7,
      "text": "ויאמרו שאול שאל האיש לנו ולמולדתנו לאמר העוד אביכם חי היש לכם אח ונגד לו על פי הדברים האלה הידוע נדע כי יאמר הורידו את אחיכם׃"
    },
    {
      "verse": 8,
      "text": "ויאמר יהודה אל ישראל אביו שלחה הנער אתי ונקומה ונלכה ונחיה ולא נמות גם אנחנו גם אתה גם טפנו׃"
    },
    {
      "verse": 9,
      "text": "אנכי אערבנו מידי תבקשנו אם לא הביאתיו אליך והצגתיו לפניך וחטאתי לך כל הימים׃"
    },
    {
      "verse": 10,
      "text": "כי לולא התמהמהנו כי עתה שבנו זה פעמים׃"
    },
    {
      "verse": 11,
      "text": "ויאמר אלהם ישראל אביהם אם כן אפוא זאת עשו קחו מזמרת הארץ בכליכם והורידו לאיש מנחה מעט צרי ומעט דבש נכאת ולט בטנים ושקדים׃"
    },
    {
      "verse": 12,
      "text": "וכסף משנה קחו בידכם ואת הכסף המושב בפי אמתחתיכם תשיבו בידכם אולי משגה הוא׃"
    },
    {
      "verse": 13,
      "text": "ואת אחיכם קחו וקומו שובו אל האיש׃"
    },
    {
      "verse": 14,
      "text": "ואל שדי יתן לכם רחמים לפני האיש ושלח לכם את אחיכם אחר ואת בנימין ואני כאשר שכלתי שכלתי׃"
    },
    {
      "verse": 15,
      "text": "ויקחו האנשים את המנחה הזאת ומשנה כסף לקחו בידם ואת בנימן ויקמו וירדו מצרים ויעמדו לפני יוסף׃"
    },
    {
      "verse": 16,
      "text": "וירא יוסף אתם את בנימין ויאמר לאשר על ביתו הבא את האנשים הביתה וטבח טבח והכן כי אתי יאכלו האנשים בצהרים׃"
    },
    {
      "verse": 17,
      "text": "ויעש האיש כאשר אמר יוסף ויבא האיש את האנשים ביתה יוסף׃"
    },
    {
      "verse": 18,
      "text": "וייראו האנשים כי הובאו בית יוסף ויאמרו על דבר הכסף השב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת חמרינו׃"
    },
    {
      "verse": 19,
      "text": "ויגשו אל האיש אשר על בית יוסף וידברו אליו פתח הבית׃"
    },
    {
      "verse": 20,
      "text": "ויאמרו בי אדני ירד ירדנו בתחלה לשבר אכל׃"
    },
    {
      "verse": 21,
      "text": "ויהי כי באנו אל המלון ונפתחה את אמתחתינו והנה כסף איש בפי אמתחתו כספנו במשקלו ונשב אתו בידנו׃"
    },
    {
      "verse": 22,
      "text": "וכסף אחר הורדנו בידנו לשבר אכל לא ידענו מי שם כספנו באמתחתינו׃"
    },
    {
      "verse": 23,
      "text": "ויאמר שלום לכם אל תיראו אלהיכם ואלהי אביכם נתן לכם מטמון באמתחתיכם כספכם בא אלי ויוצא אלהם את שמעון׃"
    },
    {
      "verse": 24,
      "text": "ויבא האיש את האנשים ביתה יוסף ויתן מים וירחצו רגליהם ויתן מספוא לחמריהם׃"
    },
    {
      "verse": 25,
      "text": "ויכינו את המנחה עד בוא יוסף בצהרים כי שמעו כי שם יאכלו לחם׃"
    },
    {
      "verse": 26,
      "text": "ויבא יוסף הביתה ויביאו לו את המנחה אשר בידם הביתה וישתחוו לו ארצה׃"
    },
    {
      "verse": 27,
      "text": "וישאל להם לשלום ויאמר השלום אביכם הזקן אשר אמרתם העודנו חי׃"
    },
    {
      "verse": 28,
      "text": "ויאמרו שלום לעבדך לאבינו עודנו חי ויקדו וישתחו׃"
    },
    {
      "verse": 29,
      "text": "וישא עיניו וירא את בנימין אחיו בן אמו ויאמר הזה אחיכם הקטן אשר אמרתם אלי ויאמר אלהים יחנך בני׃"
    },
    {
      "verse": 30,
      "text": "וימהר יוסף כי נכמרו רחמיו אל אחיו ויבקש לבכות ויבא החדרה ויבך שמה׃"
    },
    {
      "verse": 31,
      "text": "וירחץ פניו ויצא ויתאפק ויאמר שימו לחם׃"
    },
    {
      "verse": 32,
      "text": "וישימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את העברים לחם כי תועבה הוא למצרים׃"
    },
    {
      "verse": 33,
      "text": "וישבו לפניו הבכר כבכרתו והצעיר כצערתו ויתמהו האנשים איש אל רעהו׃"
    },
    {
      "verse": 34,
      "text": "וישא משאת מאת פניו אלהם ותרב משאת בנימן ממשאת כלם חמש ידות וישתו וישכרו עמו׃"
    }
  ]
}
{
  "book_id": "GEN",
  "chapter": 50,
  "verses": [
    {
      "verse": 1,
      "text": "ויפל יוסף על פני אביו ויבך עליו וישק לו׃"
    },
    {
      "verse": 2,
      "text": "ויצו יוסף את עבדיו את הרפאים לחנט את אביו ויחנטו הרפאים את ישראל׃"
    },
    {
      "verse": 3,
      "text": "וימלאו לו ארבעים יום כי כן ימלאו ימי החנטים ויבכו אתו מצרים שבעים יום׃"
    },
    {
      "verse": 4,
      "text": "ויעברו ימי בכיתו וידבר יוסף אל בית פרעה לאמר אם נא מצאתי חן בעיניכם דברו נא באזני פרעה לאמר׃"
    },
    {
      "verse": 5,
      "text": "אבי השביעני לאמר הנה אנכי מת בקברי אשר כריתי לי בארץ כנען שמה תקברני ועתה אעלה נא ואקברה את אבי ואשובה׃"
    },
    {
      "verse": 6,
      "text": "ויאמר פרעה עלה וקבר את אביך כאשר השביעך׃"
    },
    {
      "verse": 7,
      "text": "ויעל יוסף לקבר את אביו ויעלו אתו כל עבדי פרעה זקני ביתו וכל זקני ארץ מצרים׃"
    },
    {
      "verse": 8,
      "text": "וכל בית יוסף ואחיו ובית אביו רק טפם וצאנם ובקרם עזבו בארץ גשן׃"
    },
    {
      "verse": 9,
      "text": "ויעל עמו גם רכב גם פרשים ויהי המחנה כבד מאד׃"
    },
    {
      "verse": 10,
      "text": "ויבאו עד גרן האטד אשר בעבר הירדן ויספדו שם מספד גדול וכבד מאד ויעש לאביו אבל שבעת ימים׃"
    },
    {
      "verse": 11,
      "text": "וירא יושב הארץ הכנעני את האבל בגרן האטד ויאמרו אבל כבד זה למצרים על כן קרא שמה אבל מצרים אשר בעבר הירדן׃"
    },
    {
      "verse": 12,
      "text": "ויעשו בניו לו כן כאשר צום׃"
    },
    {
      "verse": 13,
      "text": "וישאו אתו בניו ארצה כנען ויקברו אתו במערת שדה המכפלה אשר קנה אברהם את השדה לאחזת קבר מאת עפרן החתי על פני ממרא׃"
    },
    {
      "verse": 14,
      "text": "וישב יוסף מצרימה הוא ואחיו וכל העלים אתו לקבר את אביו אחרי קברו את אביו׃"
    },
    {
      "verse": 15,
      "text": "ויראו אחי יוסף כי מת אביהם ויאמרו לו ישטמנו יוסף והשב ישיב לנו את כל הרעה אשר גמלנו אתו׃"
    },
    {
      "verse": 16,
      "text": "ויצוו אל יוסף לאמר אביך צוה לפני מותו לאמר׃"
    },
    {
      "verse": 17,
      "text": "כה תאמרו ליוסף אנא שא נא פשע אחיך וחטאתם כי רעה גמלוך ועתה שא נא לפשע עבדי אלהי אביך ויבך יוסף בדברם אליו׃"
    },
    {
      "verse": 18,
      "text": "וילכו גם אחיו ויפלו לפניו ויאמרו הננו לך לעבדים׃"
    },
    {
      "verse": 19,
      "text": "ויאמר אלהם יוסף אל תיראו כי התחת אלהים אני׃"
    },
    {
      "verse": 20,
      "text": "ואתם חשבתם עלי רעה אלהים חשבה לטבה למען עשה כיום הזה להחית עם רב׃"
    },
    {
      "verse": 21,
      "text": "ועתה אל תיראו אנכי אכלכל אתכם ואת טפכם וינחם אותם וידבר על לבם׃"
    },
    {
      "verse": 22,
      "text": "וישב יוסף במצרים הוא ובית אביו ויחי יוסף מאה ועשר שנים׃"
    },
    {
      "verse": 23,
      "text": "וירא יוסף לאפרים בני שלשים גם בני מכיר בן מנשה ילדו על ברכי יוסף׃"
    },
    {
      "verse": 24,
      "text": "ויאמר יוסף אל אחיו אנכי מת ואלהים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב׃"
    },
    {
      "verse": 25,
      "text": "וישבע יוסף את בני ישראל לאמר פקד יפקד אלהים אתכם והעלתם את עצמתי מזה׃"
    },
    {
      "verse": 26,
      "text": "וימת יוסף בן מאה ועשר שנים ויחנטו אתו ויישם בארון במצרים׃"
    }
  ]
}
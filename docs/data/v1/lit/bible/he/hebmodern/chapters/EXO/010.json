{
  "book_id": "EXO",
  "chapter": 10,
  "verses": [
    {
      "verse": 1,
      "text": "ויאמר יהוה אל משה בא אל פרעה כי אני הכבדתי את לבו ואת לב עבדיו למען שתי אתתי אלה בקרבו׃"
    },
    {
      "verse": 2,
      "text": "ולמען תספר באזני בנך ובן בנך את אשר התעללתי במצרים ואת אתתי אשר שמתי בם וידעתם כי אני יהוה׃"
    },
    {
      "verse": 3,
      "text": "ויבא משה ואהרן אל פרעה ויאמרו אליו כה אמר יהוה אלהי העברים עד מתי מאנת לענת מפני שלח עמי ויעבדני׃"
    },
    {
      "verse": 4,
      "text": "כי אם מאן אתה לשלח את עמי הנני מביא מחר ארבה בגבלך׃"
    },
    {
      "verse": 5,
      "text": "וכסה את עין הארץ ולא יוכל לראת את הארץ ואכל את יתר הפלטה הנשארת לכם מן הברד ואכל את כל העץ הצמח לכם מן השדה׃"
    },
    {
      "verse": 6,
      "text": "ומלאו בתיך ובתי כל עבדיך ובתי כל מצרים אשר לא ראו אבתיך ואבות אבתיך מיום היותם על האדמה עד היום הזה ויפן ויצא מעם פרעה׃"
    },
    {
      "verse": 7,
      "text": "ויאמרו עבדי פרעה אליו עד מתי יהיה זה לנו למוקש שלח את האנשים ויעבדו את יהוה אלהיהם הטרם תדע כי אבדה מצרים׃"
    },
    {
      "verse": 8,
      "text": "ויושב את משה ואת אהרן אל פרעה ויאמר אלהם לכו עבדו את יהוה אלהיכם מי ומי ההלכים׃"
    },
    {
      "verse": 9,
      "text": "ויאמר משה בנערינו ובזקנינו נלך בבנינו ובבנותנו בצאננו ובבקרנו נלך כי חג יהוה לנו׃"
    },
    {
      "verse": 10,
      "text": "ויאמר אלהם יהי כן יהוה עמכם כאשר אשלח אתכם ואת טפכם ראו כי רעה נגד פניכם׃"
    },
    {
      "verse": 11,
      "text": "לא כן לכו נא הגברים ועבדו את יהוה כי אתה אתם מבקשים ויגרש אתם מאת פני פרעה׃"
    },
    {
      "verse": 12,
      "text": "ויאמר יהוה אל משה נטה ידך על ארץ מצרים בארבה ויעל על ארץ מצרים ויאכל את כל עשב הארץ את כל אשר השאיר הברד׃"
    },
    {
      "verse": 13,
      "text": "ויט משה את מטהו על ארץ מצרים ויהוה נהג רוח קדים בארץ כל היום ההוא וכל הלילה הבקר היה ורוח הקדים נשא את הארבה׃"
    },
    {
      "verse": 14,
      "text": "ויעל הארבה על כל ארץ מצרים וינח בכל גבול מצרים כבד מאד לפניו לא היה כן ארבה כמהו ואחריו לא יהיה כן׃"
    },
    {
      "verse": 15,
      "text": "ויכס את עין כל הארץ ותחשך הארץ ויאכל את כל עשב הארץ ואת כל פרי העץ אשר הותיר הברד ולא נותר כל ירק בעץ ובעשב השדה בכל ארץ מצרים׃"
    },
    {
      "verse": 16,
      "text": "וימהר פרעה לקרא למשה ולאהרן ויאמר חטאתי ליהוה אלהיכם ולכם׃"
    },
    {
      "verse": 17,
      "text": "ועתה שא נא חטאתי אך הפעם והעתירו ליהוה אלהיכם ויסר מעלי רק את המות הזה׃"
    },
    {
      "verse": 18,
      "text": "ויצא מעם פרעה ויעתר אל יהוה׃"
    },
    {
      "verse": 19,
      "text": "ויהפך יהוה רוח ים חזק מאד וישא את הארבה ויתקעהו ימה סוף לא נשאר ארבה אחד בכל גבול מצרים׃"
    },
    {
      "verse": 20,
      "text": "ויחזק יהוה את לב פרעה ולא שלח את בני ישראל׃"
    },
    {
      "verse": 21,
      "text": "ויאמר יהוה אל משה נטה ידך על השמים ויהי חשך על ארץ מצרים וימש חשך׃"
    },
    {
      "verse": 22,
      "text": "ויט משה את ידו על השמים ויהי חשך אפלה בכל ארץ מצרים שלשת ימים׃"
    },
    {
      "verse": 23,
      "text": "לא ראו איש את אחיו ולא קמו איש מתחתיו שלשת ימים ולכל בני ישראל היה אור במושבתם׃"
    },
    {
      "verse": 24,
      "text": "ויקרא פרעה אל משה ויאמר לכו עבדו את יהוה רק צאנכם ובקרכם יצג גם טפכם ילך עמכם׃"
    },
    {
      "verse": 25,
      "text": "ויאמר משה גם אתה תתן בידנו זבחים ועלות ועשינו ליהוה אלהינו׃"
    },
    {
      "verse": 26,
      "text": "וגם מקננו ילך עמנו לא תשאר פרסה כי ממנו נקח לעבד את יהוה אלהינו ואנחנו לא נדע מה נעבד את יהוה עד באנו שמה׃"
    },
    {
      "verse": 27,
      "text": "ויחזק יהוה את לב פרעה ולא אבה לשלחם׃"
    },
    {
      "verse": 28,
      "text": "ויאמר לו פרעה לך מעלי השמר לך אל תסף ראות פני כי ביום ראתך פני תמות׃"
    },
    {
      "verse": 29,
      "text": "ויאמר משה כן דברת לא אסף עוד ראות פניך׃"
    }
  ]
}
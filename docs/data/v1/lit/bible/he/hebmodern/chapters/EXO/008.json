{
  "book_id": "EXO",
  "chapter": 8,
  "verses": [
    {
      "verse": 1,
      "text": "ויאמר יהוה אל משה בא אל פרעה ואמרת אליו כה אמר יהוה שלח את עמי ויעבדני׃"
    },
    {
      "verse": 2,
      "text": "ואם מאן אתה לשלח הנה אנכי נגף את כל גבולך בצפרדעים׃"
    },
    {
      "verse": 3,
      "text": "ושרץ היאר צפרדעים ועלו ובאו בביתך ובחדר משכבך ועל מטתך ובבית עבדיך ובעמך ובתנוריך ובמשארותיך׃"
    },
    {
      "verse": 4,
      "text": "ובכה ובעמך ובכל עבדיך יעלו הצפרדעים׃"
    },
    {
      "verse": 5,
      "text": "ויאמר יהוה אל משה אמר אל אהרן נטה את ידך במטך על הנהרת על היארים ועל האגמים והעל את הצפרדעים על ארץ מצרים׃"
    },
    {
      "verse": 6,
      "text": "ויט אהרן את ידו על מימי מצרים ותעל הצפרדע ותכס את ארץ מצרים׃"
    },
    {
      "verse": 7,
      "text": "ויעשו כן החרטמים בלטיהם ויעלו את הצפרדעים על ארץ מצרים׃"
    },
    {
      "verse": 8,
      "text": "ויקרא פרעה למשה ולאהרן ויאמר העתירו אל יהוה ויסר הצפרדעים ממני ומעמי ואשלחה את העם ויזבחו ליהוה׃"
    },
    {
      "verse": 9,
      "text": "ויאמר משה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשארנה׃"
    },
    {
      "verse": 10,
      "text": "ויאמר למחר ויאמר כדברך למען תדע כי אין כיהוה אלהינו׃"
    },
    {
      "verse": 11,
      "text": "וסרו הצפרדעים ממך ומבתיך ומעבדיך ומעמך רק ביאר תשארנה׃"
    },
    {
      "verse": 12,
      "text": "ויצא משה ואהרן מעם פרעה ויצעק משה אל יהוה על דבר הצפרדעים אשר שם לפרעה׃"
    },
    {
      "verse": 13,
      "text": "ויעש יהוה כדבר משה וימתו הצפרדעים מן הבתים מן החצרת ומן השדת׃"
    },
    {
      "verse": 14,
      "text": "ויצברו אתם חמרם חמרם ותבאש הארץ׃"
    },
    {
      "verse": 15,
      "text": "וירא פרעה כי היתה הרוחה והכבד את לבו ולא שמע אלהם כאשר דבר יהוה׃"
    },
    {
      "verse": 16,
      "text": "ויאמר יהוה אל משה אמר אל אהרן נטה את מטך והך את עפר הארץ והיה לכנם בכל ארץ מצרים׃"
    },
    {
      "verse": 17,
      "text": "ויעשו כן ויט אהרן את ידו במטהו ויך את עפר הארץ ותהי הכנם באדם ובבהמה כל עפר הארץ היה כנים בכל ארץ מצרים׃"
    },
    {
      "verse": 18,
      "text": "ויעשו כן החרטמים בלטיהם להוציא את הכנים ולא יכלו ותהי הכנם באדם ובבהמה׃"
    },
    {
      "verse": 19,
      "text": "ויאמרו החרטמים אל פרעה אצבע אלהים הוא ויחזק לב פרעה ולא שמע אלהם כאשר דבר יהוה׃"
    },
    {
      "verse": 20,
      "text": "ויאמר יהוה אל משה השכם בבקר והתיצב לפני פרעה הנה יוצא המימה ואמרת אליו כה אמר יהוה שלח עמי ויעבדני׃"
    },
    {
      "verse": 21,
      "text": "כי אם אינך משלח את עמי הנני משליח בך ובעבדיך ובעמך ובבתיך את הערב ומלאו בתי מצרים את הערב וגם האדמה אשר הם עליה׃"
    },
    {
      "verse": 22,
      "text": "והפליתי ביום ההוא את ארץ גשן אשר עמי עמד עליה לבלתי היות שם ערב למען תדע כי אני יהוה בקרב הארץ׃"
    },
    {
      "verse": 23,
      "text": "ושמתי פדת בין עמי ובין עמך למחר יהיה האת הזה׃"
    },
    {
      "verse": 24,
      "text": "ויעש יהוה כן ויבא ערב כבד ביתה פרעה ובית עבדיו ובכל ארץ מצרים תשחת הארץ מפני הערב׃"
    },
    {
      "verse": 25,
      "text": "ויקרא פרעה אל משה ולאהרן ויאמר לכו זבחו לאלהיכם בארץ׃"
    },
    {
      "verse": 26,
      "text": "ויאמר משה לא נכון לעשות כן כי תועבת מצרים נזבח ליהוה אלהינו הן נזבח את תועבת מצרים לעיניהם ולא יסקלנו׃"
    },
    {
      "verse": 27,
      "text": "דרך שלשת ימים נלך במדבר וזבחנו ליהוה אלהינו כאשר יאמר אלינו׃"
    },
    {
      "verse": 28,
      "text": "ויאמר פרעה אנכי אשלח אתכם וזבחתם ליהוה אלהיכם במדבר רק הרחק לא תרחיקו ללכת העתירו בעדי׃"
    },
    {
      "verse": 29,
      "text": "ויאמר משה הנה אנכי יוצא מעמך והעתרתי אל יהוה וסר הערב מפרעה מעבדיו ומעמו מחר רק אל יסף פרעה התל לבלתי שלח את העם לזבח ליהוה׃"
    },
    {
      "verse": 30,
      "text": "ויצא משה מעם פרעה ויעתר אל יהוה׃"
    },
    {
      "verse": 31,
      "text": "ויעש יהוה כדבר משה ויסר הערב מפרעה מעבדיו ומעמו לא נשאר אחד׃"
    },
    {
      "verse": 32,
      "text": "ויכבד פרעה את לבו גם בפעם הזאת ולא שלח את העם׃"
    }
  ]
}
{
  "book_id": "2SA",
  "chapter": 12,
  "verses": [
    {
      "verse": 1,
      "text": "וישלח יהוה את נתן אל דוד ויבא אליו ויאמר לו שני אנשים היו בעיר אחת אחד עשיר ואחד ראש׃"
    },
    {
      "verse": 2,
      "text": "לעשיר היה צאן ובקר הרבה מאד׃"
    },
    {
      "verse": 3,
      "text": "ולרש אין כל כי אם כבשה אחת קטנה אשר קנה ויחיה ותגדל עמו ועם בניו יחדו מפתו תאכל ומכסו תשתה ובחיקו תשכב ותהי לו כבת׃"
    },
    {
      "verse": 4,
      "text": "ויבא הלך לאיש העשיר ויחמל לקחת מצאנו ומבקרו לעשות לארח הבא לו ויקח את כבשת האיש הראש ויעשה לאיש הבא אליו׃"
    },
    {
      "verse": 5,
      "text": "ויחר אף דוד באיש מאד ויאמר אל נתן חי יהוה כי בן מות האיש העשה זאת׃"
    },
    {
      "verse": 6,
      "text": "ואת הכבשה ישלם ארבעתים עקב אשר עשה את הדבר הזה ועל אשר לא חמל׃"
    },
    {
      "verse": 7,
      "text": "ויאמר נתן אל דוד אתה האיש כה אמר יהוה אלהי ישראל אנכי משחתיך למלך על ישראל ואנכי הצלתיך מיד שאול׃"
    },
    {
      "verse": 8,
      "text": "ואתנה לך את בית אדניך ואת נשי אדניך בחיקך ואתנה לך את בית ישראל ויהודה ואם מעט ואספה לך כהנה וכהנה׃"
    },
    {
      "verse": 9,
      "text": "מדוע בזית את דבר יהוה לעשות הרע בעינו את אוריה החתי הכית בחרב ואת אשתו לקחת לך לאשה ואתו הרגת בחרב בני עמון׃"
    },
    {
      "verse": 10,
      "text": "ועתה לא תסור חרב מביתך עד עולם עקב כי בזתני ותקח את אשת אוריה החתי להיות לך לאשה׃"
    },
    {
      "verse": 11,
      "text": "כה אמר יהוה הנני מקים עליך רעה מביתך ולקחתי את נשיך לעיניך ונתתי לרעיך ושכב עם נשיך לעיני השמש הזאת׃"
    },
    {
      "verse": 12,
      "text": "כי אתה עשית בסתר ואני אעשה את הדבר הזה נגד כל ישראל ונגד השמש׃"
    },
    {
      "verse": 13,
      "text": "ויאמר דוד אל נתן חטאתי ליהוה ויאמר נתן אל דוד גם יהוה העביר חטאתך לא תמות׃"
    },
    {
      "verse": 14,
      "text": "אפס כי נאץ נאצת את איבי יהוה בדבר הזה גם הבן הילוד לך מות ימות׃"
    },
    {
      "verse": 15,
      "text": "וילך נתן אל ביתו ויגף יהוה את הילד אשר ילדה אשת אוריה לדוד ויאנש׃"
    },
    {
      "verse": 16,
      "text": "ויבקש דוד את האלהים בעד הנער ויצם דוד צום ובא ולן ושכב ארצה׃"
    },
    {
      "verse": 17,
      "text": "ויקמו זקני ביתו עליו להקימו מן הארץ ולא אבה ולא ברא אתם לחם׃"
    },
    {
      "verse": 18,
      "text": "ויהי ביום השביעי וימת הילד ויראו עבדי דוד להגיד לו כי מת הילד כי אמרו הנה בהיות הילד חי דברנו אליו ולא שמע בקולנו ואיך נאמר אליו מת הילד ועשה רעה׃"
    },
    {
      "verse": 19,
      "text": "וירא דוד כי עבדיו מתלחשים ויבן דוד כי מת הילד ויאמר דוד אל עבדיו המת הילד ויאמרו מת׃"
    },
    {
      "verse": 20,
      "text": "ויקם דוד מהארץ וירחץ ויסך ויחלף שמלתו ויבא בית יהוה וישתחו ויבא אל ביתו וישאל וישימו לו לחם ויאכל׃"
    },
    {
      "verse": 21,
      "text": "ויאמרו עבדיו אליו מה הדבר הזה אשר עשיתה בעבור הילד חי צמת ותבך וכאשר מת הילד קמת ותאכל לחם׃"
    },
    {
      "verse": 22,
      "text": "ויאמר בעוד הילד חי צמתי ואבכה כי אמרתי מי יודע יחנני יהוה וחי הילד׃"
    },
    {
      "verse": 23,
      "text": "ועתה מת למה זה אני צם האוכל להשיבו עוד אני הלך אליו והוא לא ישוב אלי׃"
    },
    {
      "verse": 24,
      "text": "וינחם דוד את בת שבע אשתו ויבא אליה וישכב עמה ותלד בן ויקרא את שמו שלמה ויהוה אהבו׃"
    },
    {
      "verse": 25,
      "text": "וישלח ביד נתן הנביא ויקרא את שמו ידידיה בעבור יהוה׃"
    },
    {
      "verse": 26,
      "text": "וילחם יואב ברבת בני עמון וילכד את עיר המלוכה׃"
    },
    {
      "verse": 27,
      "text": "וישלח יואב מלאכים אל דוד ויאמר נלחמתי ברבה גם לכדתי את עיר המים׃"
    },
    {
      "verse": 28,
      "text": "ועתה אסף את יתר העם וחנה על העיר ולכדה פן אלכד אני את העיר ונקרא שמי עליה׃"
    },
    {
      "verse": 29,
      "text": "ויאסף דוד את כל העם וילך רבתה וילחם בה וילכדה׃"
    },
    {
      "verse": 30,
      "text": "ויקח את עטרת מלכם מעל ראשו ומשקלה ככר זהב ואבן יקרה ותהי על ראש דוד ושלל העיר הוציא הרבה מאד׃"
    },
    {
      "verse": 31,
      "text": "ואת העם אשר בה הוציא וישם במגרה ובחרצי הברזל ובמגזרת הברזל והעביר אותם במלכן וכן יעשה לכל ערי בני עמון וישב דוד וכל העם ירושלם׃"
    }
  ]
}
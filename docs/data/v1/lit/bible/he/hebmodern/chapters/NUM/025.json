{
  "book_id": "NUM",
  "chapter": 25,
  "verses": [
    {
      "verse": 1,
      "text": "וישב ישראל בשטים ויחל העם לזנות אל בנות מואב׃"
    },
    {
      "verse": 2,
      "text": "ותקראן לעם לזבחי אלהיהן ויאכל העם וישתחוו לאלהיהן׃"
    },
    {
      "verse": 3,
      "text": "ויצמד ישראל לבעל פעור ויחר אף יהוה בישראל׃"
    },
    {
      "verse": 4,
      "text": "ויאמר יהוה אל משה קח את כל ראשי העם והוקע אותם ליהוה נגד השמש וישב חרון אף יהוה מישראל׃"
    },
    {
      "verse": 5,
      "text": "ויאמר משה אל שפטי ישראל הרגו איש אנשיו הנצמדים לבעל פעור׃"
    },
    {
      "verse": 6,
      "text": "והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והמה בכים פתח אהל מועד׃"
    },
    {
      "verse": 7,
      "text": "וירא פינחס בן אלעזר בן אהרן הכהן ויקם מתוך העדה ויקח רמח בידו׃"
    },
    {
      "verse": 8,
      "text": "ויבא אחר איש ישראל אל הקבה וידקר את שניהם את איש ישראל ואת האשה אל קבתה ותעצר המגפה מעל בני ישראל׃"
    },
    {
      "verse": 9,
      "text": "ויהיו המתים במגפה ארבעה ועשרים אלף׃"
    },
    {
      "verse": 10,
      "text": "וידבר יהוה אל משה לאמר׃"
    },
    {
      "verse": 11,
      "text": "פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי׃"
    },
    {
      "verse": 12,
      "text": "לכן אמר הנני נתן לו את בריתי שלום׃"
    },
    {
      "verse": 13,
      "text": "והיתה לו ולזרעו אחריו ברית כהנת עולם תחת אשר קנא לאלהיו ויכפר על בני ישראל׃"
    },
    {
      "verse": 14,
      "text": "ושם איש ישראל המכה אשר הכה את המדינית זמרי בן סלוא נשיא בית אב לשמעני׃"
    },
    {
      "verse": 15,
      "text": "ושם האשה המכה המדינית כזבי בת צור ראש אמות בית אב במדין הוא׃"
    },
    {
      "verse": 16,
      "text": "וידבר יהוה אל משה לאמר׃"
    },
    {
      "verse": 17,
      "text": "צרור את המדינים והכיתם אותם׃"
    },
    {
      "verse": 18,
      "text": "כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחתם המכה ביום המגפה על דבר פעור׃"
    }
  ]
}
{
  "book_id": "PSA",
  "chapter": 115,
  "verses": [
    {
      "verse": 1,
      "text": "לא לנו יהוה לא לנו כי לשמך תן כבוד על חסדך על אמתך׃"
    },
    {
      "verse": 2,
      "text": "למה יאמרו הגוים איה נא אלהיהם׃"
    },
    {
      "verse": 3,
      "text": "ואלהינו בשמים כל אשר חפץ עשה׃"
    },
    {
      "verse": 4,
      "text": "עצביהם כסף וזהב מעשה ידי אדם׃"
    },
    {
      "verse": 5,
      "text": "פה להם ולא ידברו עינים להם ולא יראו׃"
    },
    {
      "verse": 6,
      "text": "אזנים להם ולא ישמעו אף להם ולא יריחון׃"
    },
    {
      "verse": 7,
      "text": "ידיהם ולא ימישון רגליהם ולא יהלכו לא יהגו בגרונם׃"
    },
    {
      "verse": 8,
      "text": "כמוהם יהיו עשיהם כל אשר בטח בהם׃"
    },
    {
      "verse": 9,
      "text": "ישראל בטח ביהוה עזרם ומגנם הוא׃"
    },
    {
      "verse": 10,
      "text": "בית אהרן בטחו ביהוה עזרם ומגנם הוא׃"
    },
    {
      "verse": 11,
      "text": "יראי יהוה בטחו ביהוה עזרם ומגנם הוא׃"
    },
    {
      "verse": 12,
      "text": "יהוה זכרנו יברך יברך את בית ישראל יברך את בית אהרן׃"
    },
    {
      "verse": 13,
      "text": "יברך יראי יהוה הקטנים עם הגדלים׃"
    },
    {
      "verse": 14,
      "text": "יסף יהוה עליכם עליכם ועל בניכם׃"
    },
    {
      "verse": 15,
      "text": "ברוכים אתם ליהוה עשה שמים וארץ׃"
    },
    {
      "verse": 16,
      "text": "השמים שמים ליהוה והארץ נתן לבני אדם׃"
    },
    {
      "verse": 17,
      "text": "לא המתים יהללו יה ולא כל ירדי דומה׃"
    },
    {
      "verse": 18,
      "text": "ואנחנו נברך יה מעתה ועד עולם הללו יה׃"
    }
  ]
}
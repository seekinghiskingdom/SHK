{
  "book_id": "PSA",
  "chapter": 9,
  "verses": [
    {
      "verse": 1,
      "text": "למנצח עלמות לבן מזמור לדוד אודה יהוה בכל לבי אספרה כל נפלאותיך׃"
    },
    {
      "verse": 2,
      "text": "אשמחה ואעלצה בך אזמרה שמך עליון׃"
    },
    {
      "verse": 3,
      "text": "בשוב אויבי אחור יכשלו ויאבדו מפניך׃"
    },
    {
      "verse": 4,
      "text": "כי עשית משפטי ודיני ישבת לכסא שופט צדק׃"
    },
    {
      "verse": 5,
      "text": "גערת גוים אבדת רשע שמם מחית לעולם ועד׃"
    },
    {
      "verse": 6,
      "text": "האויב תמו חרבות לנצח וערים נתשת אבד זכרם המה׃"
    },
    {
      "verse": 7,
      "text": "ויהוה לעולם ישב כונן למשפט כסאו׃"
    },
    {
      "verse": 8,
      "text": "והוא ישפט תבל בצדק ידין לאמים במישרים׃"
    },
    {
      "verse": 9,
      "text": "ויהי יהוה משגב לדך משגב לעתות בצרה׃"
    },
    {
      "verse": 10,
      "text": "ויבטחו בך יודעי שמך כי לא עזבת דרשיך יהוה׃"
    },
    {
      "verse": 11,
      "text": "זמרו ליהוה ישב ציון הגידו בעמים עלילותיו׃"
    },
    {
      "verse": 12,
      "text": "כי דרש דמים אותם זכר לא שכח צעקת עניים׃"
    },
    {
      "verse": 13,
      "text": "חננני יהוה ראה עניי משנאי מרוממי משערי מות׃"
    },
    {
      "verse": 14,
      "text": "למען אספרה כל תהלתיך בשערי בת ציון אגילה בישועתך׃"
    },
    {
      "verse": 15,
      "text": "טבעו גוים בשחת עשו ברשת זו טמנו נלכדה רגלם׃"
    },
    {
      "verse": 16,
      "text": "נודע יהוה משפט עשה בפעל כפיו נוקש רשע הגיון סלה׃"
    },
    {
      "verse": 17,
      "text": "ישובו רשעים לשאולה כל גוים שכחי אלהים׃"
    },
    {
      "verse": 18,
      "text": "כי לא לנצח ישכח אביון תקות ענוים תאבד לעד׃"
    },
    {
      "verse": 19,
      "text": "קומה יהוה אל יעז אנוש ישפטו גוים על פניך׃"
    },
    {
      "verse": 20,
      "text": "שיתה יהוה מורה להם ידעו גוים אנוש המה סלה׃"
    }
  ]
}
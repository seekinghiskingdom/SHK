{
  "book_id": "ISA",
  "chapter": 28,
  "verses": [
    {
      "verse": 1,
      "text": "הוי עטרת גאות שכרי אפרים וציץ נבל צבי תפארתו אשר על ראש גיא שמנים הלומי יין׃"
    },
    {
      "verse": 2,
      "text": "הנה חזק ואמץ לאדני כזרם ברד שער קטב כזרם מים כבירים שטפים הניח לארץ ביד׃"
    },
    {
      "verse": 3,
      "text": "ברגלים תרמסנה עטרת גאות שכורי אפרים׃"
    },
    {
      "verse": 4,
      "text": "והיתה ציצת נבל צבי תפארתו אשר על ראש גיא שמנים כבכורה בטרם קיץ אשר יראה הראה אותה בעודה בכפו יבלענה׃"
    },
    {
      "verse": 5,
      "text": "ביום ההוא יהיה יהוה צבאות לעטרת צבי ולצפירת תפארה לשאר עמו׃"
    },
    {
      "verse": 6,
      "text": "ולרוח משפט ליושב על המשפט ולגבורה משיבי מלחמה שערה׃"
    },
    {
      "verse": 7,
      "text": "וגם אלה ביין שגו ובשכר תעו כהן ונביא שגו בשכר נבלעו מן היין תעו מן השכר שגו בראה פקו פליליה׃"
    },
    {
      "verse": 8,
      "text": "כי כל שלחנות מלאו קיא צאה בלי מקום׃"
    },
    {
      "verse": 9,
      "text": "את מי יורה דעה ואת מי יבין שמועה גמולי מחלב עתיקי משדים׃"
    },
    {
      "verse": 10,
      "text": "כי צו לצו צו לצו קו לקו קו לקו זעיר שם זעיר שם׃"
    },
    {
      "verse": 11,
      "text": "כי בלעגי שפה ובלשון אחרת ידבר אל העם הזה׃"
    },
    {
      "verse": 12,
      "text": "אשר אמר אליהם זאת המנוחה הניחו לעיף וזאת המרגעה ולא אבוא שמוע׃"
    },
    {
      "verse": 13,
      "text": "והיה להם דבר יהוה צו לצו צו לצו קו לקו קו לקו זעיר שם זעיר שם למען ילכו וכשלו אחור ונשברו ונוקשו ונלכדו׃"
    },
    {
      "verse": 14,
      "text": "לכן שמעו דבר יהוה אנשי לצון משלי העם הזה אשר בירושלם׃"
    },
    {
      "verse": 15,
      "text": "כי אמרתם כרתנו ברית את מות ועם שאול עשינו חזה שיט שוטף כי עבר לא יבואנו כי שמנו כזב מחסנו ובשקר נסתרנו׃"
    },
    {
      "verse": 16,
      "text": "לכן כה אמר אדני יהוה הנני יסד בציון אבן אבן בחן פנת יקרת מוסד מוסד המאמין לא יחיש׃"
    },
    {
      "verse": 17,
      "text": "ושמתי משפט לקו וצדקה למשקלת ויעה ברד מחסה כזב וסתר מים ישטפו׃"
    },
    {
      "verse": 18,
      "text": "וכפר בריתכם את מות וחזותכם את שאול לא תקום שוט שוטף כי יעבר והייתם לו למרמס׃"
    },
    {
      "verse": 19,
      "text": "מדי עברו יקח אתכם כי בבקר בבקר יעבר ביום ובלילה והיה רק זועה הבין שמועה׃"
    },
    {
      "verse": 20,
      "text": "כי קצר המצע מהשתרע והמסכה צרה כהתכנס׃"
    },
    {
      "verse": 21,
      "text": "כי כהר פרצים יקום יהוה כעמק בגבעון ירגז לעשות מעשהו זר מעשהו ולעבד עבדתו נכריה עבדתו׃"
    },
    {
      "verse": 22,
      "text": "ועתה אל תתלוצצו פן יחזקו מוסריכם כי כלה ונחרצה שמעתי מאת אדני יהוה צבאות על כל הארץ׃"
    },
    {
      "verse": 23,
      "text": "האזינו ושמעו קולי הקשיבו ושמעו אמרתי׃"
    },
    {
      "verse": 24,
      "text": "הכל היום יחרש החרש לזרע יפתח וישדד אדמתו׃"
    },
    {
      "verse": 25,
      "text": "הלוא אם שוה פניה והפיץ קצח וכמן יזרק ושם חטה שורה ושערה נסמן וכסמת גבלתו׃"
    },
    {
      "verse": 26,
      "text": "ויסרו למשפט אלהיו יורנו׃"
    },
    {
      "verse": 27,
      "text": "כי לא בחרוץ יודש קצח ואופן עגלה על כמן יוסב כי במטה יחבט קצח וכמן בשבט׃"
    },
    {
      "verse": 28,
      "text": "לחם יודק כי לא לנצח אדוש ידושנו והמם גלגל עגלתו ופרשיו לא ידקנו׃"
    },
    {
      "verse": 29,
      "text": "גם זאת מעם יהוה צבאות יצאה הפליא עצה הגדיל תושיה׃"
    }
  ]
}
{
  "book_id": "EXO",
  "chapter": 11,
  "verses": [
    {
      "verse": 1,
      "text": "ויאמר יהוה אל משה עוד נגע אחד אביא על פרעה ועל מצרים אחרי כן ישלח אתכם מזה כשלחו כלה גרש יגרש אתכם מזה׃"
    },
    {
      "verse": 2,
      "text": "דבר נא באזני העם וישאלו איש מאת רעהו ואשה מאת רעותה כלי כסף וכלי זהב׃"
    },
    {
      "verse": 3,
      "text": "ויתן יהוה את חן העם בעיני מצרים גם האיש משה גדול מאד בארץ מצרים בעיני עבדי פרעה ובעיני העם׃"
    },
    {
      "verse": 4,
      "text": "ויאמר משה כה אמר יהוה כחצת הלילה אני יוצא בתוך מצרים׃"
    },
    {
      "verse": 5,
      "text": "ומת כל בכור בארץ מצרים מבכור פרעה הישב על כסאו עד בכור השפחה אשר אחר הרחים וכל בכור בהמה׃"
    },
    {
      "verse": 6,
      "text": "והיתה צעקה גדלה בכל ארץ מצרים אשר כמהו לא נהיתה וכמהו לא תסף׃"
    },
    {
      "verse": 7,
      "text": "ולכל בני ישראל לא יחרץ כלב לשנו למאיש ועד בהמה למען תדעון אשר יפלה יהוה בין מצרים ובין ישראל׃"
    },
    {
      "verse": 8,
      "text": "וירדו כל עבדיך אלה אלי והשתחוו לי לאמר צא אתה וכל העם אשר ברגליך ואחרי כן אצא ויצא מעם פרעה בחרי אף׃"
    },
    {
      "verse": 9,
      "text": "ויאמר יהוה אל משה לא ישמע אליכם פרעה למען רבות מופתי בארץ מצרים׃"
    },
    {
      "verse": 10,
      "text": "ומשה ואהרן עשו את כל המפתים האלה לפני פרעה ויחזק יהוה את לב פרעה ולא שלח את בני ישראל מארצו׃"
    }
  ]
}
{
  "book_id": "GEN",
  "chapter": 35,
  "verses": [
    {
      "verse": 1,
      "text": "ויאמר אלהים אל יעקב קום עלה בית אל ושב שם ועשה שם מזבח לאל הנראה אליך בברחך מפני עשו אחיך׃"
    },
    {
      "verse": 2,
      "text": "ויאמר יעקב אל ביתו ואל כל אשר עמו הסרו את אלהי הנכר אשר בתככם והטהרו והחליפו שמלתיכם׃"
    },
    {
      "verse": 3,
      "text": "ונקומה ונעלה בית אל ואעשה שם מזבח לאל הענה אתי ביום צרתי ויהי עמדי בדרך אשר הלכתי׃"
    },
    {
      "verse": 4,
      "text": "ויתנו אל יעקב את כל אלהי הנכר אשר בידם ואת הנזמים אשר באזניהם ויטמן אתם יעקב תחת האלה אשר עם שכם׃"
    },
    {
      "verse": 5,
      "text": "ויסעו ויהי חתת אלהים על הערים אשר סביבתיהם ולא רדפו אחרי בני יעקב׃"
    },
    {
      "verse": 6,
      "text": "ויבא יעקב לוזה אשר בארץ כנען הוא בית אל הוא וכל העם אשר עמו׃"
    },
    {
      "verse": 7,
      "text": "ויבן שם מזבח ויקרא למקום אל בית אל כי שם נגלו אליו האלהים בברחו מפני אחיו׃"
    },
    {
      "verse": 8,
      "text": "ותמת דברה מינקת רבקה ותקבר מתחת לבית אל תחת האלון ויקרא שמו אלון בכות׃"
    },
    {
      "verse": 9,
      "text": "וירא אלהים אל יעקב עוד בבאו מפדן ארם ויברך אתו׃"
    },
    {
      "verse": 10,
      "text": "ויאמר לו אלהים שמך יעקב לא יקרא שמך עוד יעקב כי אם ישראל יהיה שמך ויקרא את שמו ישראל׃"
    },
    {
      "verse": 11,
      "text": "ויאמר לו אלהים אני אל שדי פרה ורבה גוי וקהל גוים יהיה ממך ומלכים מחלציך יצאו׃"
    },
    {
      "verse": 12,
      "text": "ואת הארץ אשר נתתי לאברהם וליצחק לך אתננה ולזרעך אחריך אתן את הארץ׃"
    },
    {
      "verse": 13,
      "text": "ויעל מעליו אלהים במקום אשר דבר אתו׃"
    },
    {
      "verse": 14,
      "text": "ויצב יעקב מצבה במקום אשר דבר אתו מצבת אבן ויסך עליה נסך ויצק עליה שמן׃"
    },
    {
      "verse": 15,
      "text": "ויקרא יעקב את שם המקום אשר דבר אתו שם אלהים בית אל׃"
    },
    {
      "verse": 16,
      "text": "ויסעו מבית אל ויהי עוד כברת הארץ לבוא אפרתה ותלד רחל ותקש בלדתה׃"
    },
    {
      "verse": 17,
      "text": "ויהי בהקשתה בלדתה ותאמר לה המילדת אל תיראי כי גם זה לך בן׃"
    },
    {
      "verse": 18,
      "text": "ויהי בצאת נפשה כי מתה ותקרא שמו בן אוני ואביו קרא לו בנימין׃"
    },
    {
      "verse": 19,
      "text": "ותמת רחל ותקבר בדרך אפרתה הוא בית לחם׃"
    },
    {
      "verse": 20,
      "text": "ויצב יעקב מצבה על קברתה הוא מצבת קברת רחל עד היום׃"
    },
    {
      "verse": 21,
      "text": "ויסע ישראל ויט אהלה מהלאה למגדל עדר׃"
    },
    {
      "verse": 22,
      "text": "ויהי בשכן ישראל בארץ ההוא וילך ראובן וישכב את בלהה פילגש אביו וישמע ישראל ויהיו בני יעקב שנים עשר׃"
    },
    {
      "verse": 23,
      "text": "בני לאה בכור יעקב ראובן ושמעון ולוי ויהודה ויששכר וזבלון׃"
    },
    {
      "verse": 24,
      "text": "בני רחל יוסף ובנימן׃"
    },
    {
      "verse": 25,
      "text": "ובני בלהה שפחת רחל דן ונפתלי׃"
    },
    {
      "verse": 26,
      "text": "ובני זלפה שפחת לאה גד ואשר אלה בני יעקב אשר ילד לו בפדן ארם׃"
    },
    {
      "verse": 27,
      "text": "ויבא יעקב אל יצחק אביו ממרא קרית הארבע הוא חברון אשר גר שם אברהם ויצחק׃"
    },
    {
      "verse": 28,
      "text": "ויהיו ימי יצחק מאת שנה ושמנים שנה׃"
    },
    {
      "verse": 29,
      "text": "ויגוע יצחק וימת ויאסף אל עמיו זקן ושבע ימים ויקברו אתו עשו ויעקב בניו׃"
    }
  ]
}
{
  "book_id": "EXO",
  "chapter": 15,
  "verses": [
    {
      "verse": 1,
      "text": "אז ישיר משה ובני ישראל את השירה הזאת ליהוה ויאמרו לאמר אשירה ליהוה כי גאה גאה סוס ורכבו רמה בים׃"
    },
    {
      "verse": 2,
      "text": "עזי וזמרת יה ויהי לי לישועה זה אלי ואנוהו אלהי אבי וארממנהו׃"
    },
    {
      "verse": 3,
      "text": "יהוה איש מלחמה יהוה שמו׃"
    },
    {
      "verse": 4,
      "text": "מרכבת פרעה וחילו ירה בים ומבחר שלשיו טבעו בים סוף׃"
    },
    {
      "verse": 5,
      "text": "תהמת יכסימו ירדו במצולת כמו אבן׃"
    },
    {
      "verse": 6,
      "text": "ימינך יהוה נאדרי בכח ימינך יהוה תרעץ אויב׃"
    },
    {
      "verse": 7,
      "text": "וברב גאונך תהרס קמיך תשלח חרנך יאכלמו כקש׃"
    },
    {
      "verse": 8,
      "text": "וברוח אפיך נערמו מים נצבו כמו נד נזלים קפאו תהמת בלב ים׃"
    },
    {
      "verse": 9,
      "text": "אמר אויב ארדף אשיג אחלק שלל תמלאמו נפשי אריק חרבי תורישמו ידי׃"
    },
    {
      "verse": 10,
      "text": "נשפת ברוחך כסמו ים צללו כעופרת במים אדירים׃"
    },
    {
      "verse": 11,
      "text": "מי כמכה באלם יהוה מי כמכה נאדר בקדש נורא תהלת עשה פלא׃"
    },
    {
      "verse": 12,
      "text": "נטית ימינך תבלעמו ארץ׃"
    },
    {
      "verse": 13,
      "text": "נחית בחסדך עם זו גאלת נהלת בעזך אל נוה קדשך׃"
    },
    {
      "verse": 14,
      "text": "שמעו עמים ירגזון חיל אחז ישבי פלשת׃"
    },
    {
      "verse": 15,
      "text": "אז נבהלו אלופי אדום אילי מואב יאחזמו רעד נמגו כל ישבי כנען׃"
    },
    {
      "verse": 16,
      "text": "תפל עליהם אימתה ופחד בגדל זרועך ידמו כאבן עד יעבר עמך יהוה עד יעבר עם זו קנית׃"
    },
    {
      "verse": 17,
      "text": "תבאמו ותטעמו בהר נחלתך מכון לשבתך פעלת יהוה מקדש אדני כוננו ידיך׃"
    },
    {
      "verse": 18,
      "text": "יהוה ימלך לעלם ועד׃"
    },
    {
      "verse": 19,
      "text": "כי בא סוס פרעה ברכבו ובפרשיו בים וישב יהוה עלהם את מי הים ובני ישראל הלכו ביבשה בתוך הים׃"
    },
    {
      "verse": 20,
      "text": "ותקח מרים הנביאה אחות אהרן את התף בידה ותצאן כל הנשים אחריה בתפים ובמחלת׃"
    },
    {
      "verse": 21,
      "text": "ותען להם מרים שירו ליהוה כי גאה גאה סוס ורכבו רמה בים׃"
    },
    {
      "verse": 22,
      "text": "ויסע משה את ישראל מים סוף ויצאו אל מדבר שור וילכו שלשת ימים במדבר ולא מצאו מים׃"
    },
    {
      "verse": 23,
      "text": "ויבאו מרתה ולא יכלו לשתת מים ממרה כי מרים הם על כן קרא שמה מרה׃"
    },
    {
      "verse": 24,
      "text": "וילנו העם על משה לאמר מה נשתה׃"
    },
    {
      "verse": 25,
      "text": "ויצעק אל יהוה ויורהו יהוה עץ וישלך אל המים וימתקו המים שם שם לו חק ומשפט ושם נסהו׃"
    },
    {
      "verse": 26,
      "text": "ויאמר אם שמוע תשמע לקול יהוה אלהיך והישר בעיניו תעשה והאזנת למצותיו ושמרת כל חקיו כל המחלה אשר שמתי במצרים לא אשים עליך כי אני יהוה רפאך׃"
    },
    {
      "verse": 27,
      "text": "ויבאו אילמה ושם שתים עשרה עינת מים ושבעים תמרים ויחנו שם על המים׃"
    }
  ]
}
{
  "book_id": "ISA",
  "chapter": 54,
  "verses": [
    {
      "verse": 1,
      "text": "רני עקרה לא ילדה פצחי רנה וצהלי לא חלה כי רבים בני שוממה מבני בעולה אמר יהוה׃"
    },
    {
      "verse": 2,
      "text": "הרחיבי מקום אהלך ויריעות משכנותיך יטו אל תחשכי האריכי מיתריך ויתדתיך חזקי׃"
    },
    {
      "verse": 3,
      "text": "כי ימין ושמאול תפרצי וזרעך גוים יירש וערים נשמות יושיבו׃"
    },
    {
      "verse": 4,
      "text": "אל תיראי כי לא תבושי ואל תכלמי כי לא תחפירי כי בשת עלומיך תשכחי וחרפת אלמנותיך לא תזכרי עוד׃"
    },
    {
      "verse": 5,
      "text": "כי בעליך עשיך יהוה צבאות שמו וגאלך קדוש ישראל אלהי כל הארץ יקרא׃"
    },
    {
      "verse": 6,
      "text": "כי כאשה עזובה ועצובת רוח קראך יהוה ואשת נעורים כי תמאס אמר אלהיך׃"
    },
    {
      "verse": 7,
      "text": "ברגע קטן עזבתיך וברחמים גדלים אקבצך׃"
    },
    {
      "verse": 8,
      "text": "בשצף קצף הסתרתי פני רגע ממך ובחסד עולם רחמתיך אמר גאלך יהוה׃"
    },
    {
      "verse": 9,
      "text": "כי מי נח זאת לי אשר נשבעתי מעבר מי נח עוד על הארץ כן נשבעתי מקצף עליך ומגער בך׃"
    },
    {
      "verse": 10,
      "text": "כי ההרים ימושו והגבעות תמוטנה וחסדי מאתך לא ימוש וברית שלומי לא תמוט אמר מרחמך יהוה׃"
    },
    {
      "verse": 11,
      "text": "עניה סערה לא נחמה הנה אנכי מרביץ בפוך אבניך ויסדתיך בספירים׃"
    },
    {
      "verse": 12,
      "text": "ושמתי כדכד שמשתיך ושעריך לאבני אקדח וכל גבולך לאבני חפץ׃"
    },
    {
      "verse": 13,
      "text": "וכל בניך למודי יהוה ורב שלום בניך׃"
    },
    {
      "verse": 14,
      "text": "בצדקה תכונני רחקי מעשק כי לא תיראי וממחתה כי לא תקרב אליך׃"
    },
    {
      "verse": 15,
      "text": "הן גור יגור אפס מאותי מי גר אתך עליך יפול׃"
    },
    {
      "verse": 16,
      "text": "הן אנכי בראתי חרש נפח באש פחם ומוציא כלי למעשהו ואנכי בראתי משחית לחבל׃"
    },
    {
      "verse": 17,
      "text": "כל כלי יוצר עליך לא יצלח וכל לשון תקום אתך למשפט תרשיעי זאת נחלת עבדי יהוה וצדקתם מאתי נאם יהוה׃"
    }
  ]
}
{
  "book_id": "EZK",
  "chapter": 24,
  "verses": [
    {
      "verse": 1,
      "text": "ויהי דבר יהוה אלי בשנה התשיעית בחדש העשירי בעשור לחדש לאמר׃"
    },
    {
      "verse": 2,
      "text": "בן אדם כתוב לך את שם היום את עצם היום הזה סמך מלך בבל אל ירושלם בעצם היום הזה׃"
    },
    {
      "verse": 3,
      "text": "ומשל אל בית המרי משל ואמרת אליהם כה אמר אדני יהוה שפת הסיר שפת וגם יצק בו מים׃"
    },
    {
      "verse": 4,
      "text": "אסף נתחיה אליה כל נתח טוב ירך וכתף מבחר עצמים מלא׃"
    },
    {
      "verse": 5,
      "text": "מבחר הצאן לקוח וגם דור העצמים תחתיה רתח רתחיה גם בשלו עצמיה בתוכה׃"
    },
    {
      "verse": 6,
      "text": "לכן כה אמר אדני יהוה אוי עיר הדמים סיר אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל׃"
    },
    {
      "verse": 7,
      "text": "כי דמה בתוכה היה על צחיח סלע שמתהו לא שפכתהו על הארץ לכסות עליו עפר׃"
    },
    {
      "verse": 8,
      "text": "להעלות חמה לנקם נקם נתתי את דמה על צחיח סלע לבלתי הכסות׃"
    },
    {
      "verse": 9,
      "text": "לכן כה אמר אדני יהוה אוי עיר הדמים גם אני אגדיל המדורה׃"
    },
    {
      "verse": 10,
      "text": "הרבה העצים הדלק האש התם הבשר והרקח המרקחה והעצמות יחרו׃"
    },
    {
      "verse": 11,
      "text": "והעמידה על גחליה רקה למען תחם וחרה נחשתה ונתכה בתוכה טמאתה תתם חלאתה׃"
    },
    {
      "verse": 12,
      "text": "תאנים הלאת ולא תצא ממנה רבת חלאתה באש חלאתה׃"
    },
    {
      "verse": 13,
      "text": "בטמאתך זמה יען טהרתיך ולא טהרת מטמאתך לא תטהרי עוד עד הניחי את חמתי בך׃"
    },
    {
      "verse": 14,
      "text": "אני יהוה דברתי באה ועשיתי לא אפרע ולא אחוס ולא אנחם כדרכיך וכעלילותיך שפטוך נאם אדני יהוה׃"
    },
    {
      "verse": 15,
      "text": "ויהי דבר יהוה אלי לאמר׃"
    },
    {
      "verse": 16,
      "text": "בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך׃"
    },
    {
      "verse": 17,
      "text": "האנק דם מתים אבל לא תעשה פארך חבוש עליך ונעליך תשים ברגליך ולא תעטה על שפם ולחם אנשים לא תאכל׃"
    },
    {
      "verse": 18,
      "text": "ואדבר אל העם בבקר ותמת אשתי בערב ואעש בבקר כאשר צויתי׃"
    },
    {
      "verse": 19,
      "text": "ויאמרו אלי העם הלא תגיד לנו מה אלה לנו כי אתה עשה׃"
    },
    {
      "verse": 20,
      "text": "ואמר אליהם דבר יהוה היה אלי לאמר׃"
    },
    {
      "verse": 21,
      "text": "אמר לבית ישראל כה אמר אדני יהוה הנני מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו׃"
    },
    {
      "verse": 22,
      "text": "ועשיתם כאשר עשיתי על שפם לא תעטו ולחם אנשים לא תאכלו׃"
    },
    {
      "verse": 23,
      "text": "ופארכם על ראשיכם ונעליכם ברגליכם לא תספדו ולא תבכו ונמקתם בעונתיכם ונהמתם איש אל אחיו׃"
    },
    {
      "verse": 24,
      "text": "והיה יחזקאל לכם למופת ככל אשר עשה תעשו בבאה וידעתם כי אני אדני יהוה׃"
    },
    {
      "verse": 25,
      "text": "ואתה בן אדם הלוא ביום קחתי מהם את מעזם משוש תפארתם את מחמד עיניהם ואת משא נפשם בניהם ובנותיהם׃"
    },
    {
      "verse": 26,
      "text": "ביום ההוא יבוא הפליט אליך להשמעות אזנים׃"
    },
    {
      "verse": 27,
      "text": "ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני יהוה׃"
    }
  ]
}
{
  "book_id": "ZEC",
  "chapter": 8,
  "verses": [
    {
      "verse": 1,
      "text": "ויהי דבר יהוה צבאות לאמר׃"
    },
    {
      "verse": 2,
      "text": "כה אמר יהוה צבאות קנאתי לציון קנאה גדולה וחמה גדולה קנאתי לה׃"
    },
    {
      "verse": 3,
      "text": "כה אמר יהוה שבתי אל ציון ושכנתי בתוך ירושלם ונקראה ירושלם עיר האמת והר יהוה צבאות הר הקדש׃"
    },
    {
      "verse": 4,
      "text": "כה אמר יהוה צבאות עד ישבו זקנים וזקנות ברחבות ירושלם ואיש משענתו בידו מרב ימים׃"
    },
    {
      "verse": 5,
      "text": "ורחבות העיר ימלאו ילדים וילדות משחקים ברחבתיה׃"
    },
    {
      "verse": 6,
      "text": "כה אמר יהוה צבאות כי יפלא בעיני שארית העם הזה בימים ההם גם בעיני יפלא נאם יהוה צבאות׃"
    },
    {
      "verse": 7,
      "text": "כה אמר יהוה צבאות הנני מושיע את עמי מארץ מזרח ומארץ מבוא השמש׃"
    },
    {
      "verse": 8,
      "text": "והבאתי אתם ושכנו בתוך ירושלם והיו לי לעם ואני אהיה להם לאלהים באמת ובצדקה׃"
    },
    {
      "verse": 9,
      "text": "כה אמר יהוה צבאות תחזקנה ידיכם השמעים בימים האלה את הדברים האלה מפי הנביאים אשר ביום יסד בית יהוה צבאות ההיכל להבנות׃"
    },
    {
      "verse": 10,
      "text": "כי לפני הימים ההם שכר האדם לא נהיה ושכר הבהמה איננה וליוצא ולבא אין שלום מן הצר ואשלח את כל האדם איש ברעהו׃"
    },
    {
      "verse": 11,
      "text": "ועתה לא כימים הראשנים אני לשארית העם הזה נאם יהוה צבאות׃"
    },
    {
      "verse": 12,
      "text": "כי זרע השלום הגפן תתן פריה והארץ תתן את יבולה והשמים יתנו טלם והנחלתי את שארית העם הזה את כל אלה׃"
    },
    {
      "verse": 13,
      "text": "והיה כאשר הייתם קללה בגוים בית יהודה ובית ישראל כן אושיע אתכם והייתם ברכה אל תיראו תחזקנה ידיכם׃"
    },
    {
      "verse": 14,
      "text": "כי כה אמר יהוה צבאות כאשר זממתי להרע לכם בהקציף אבתיכם אתי אמר יהוה צבאות ולא נחמתי׃"
    },
    {
      "verse": 15,
      "text": "כן שבתי זממתי בימים האלה להיטיב את ירושלם ואת בית יהודה אל תיראו׃"
    },
    {
      "verse": 16,
      "text": "אלה הדברים אשר תעשו דברו אמת איש את רעהו אמת ומשפט שלום שפטו בשעריכם׃"
    },
    {
      "verse": 17,
      "text": "ואיש את רעת רעהו אל תחשבו בלבבכם ושבעת שקר אל תאהבו כי את כל אלה אשר שנאתי נאם יהוה׃"
    },
    {
      "verse": 18,
      "text": "ויהי דבר יהוה צבאות אלי לאמר׃"
    },
    {
      "verse": 19,
      "text": "כה אמר יהוה צבאות צום הרביעי וצום החמישי וצום השביעי וצום העשירי יהיה לבית יהודה לששון ולשמחה ולמעדים טובים והאמת והשלום אהבו׃"
    },
    {
      "verse": 20,
      "text": "כה אמר יהוה צבאות עד אשר יבאו עמים וישבי ערים רבות׃"
    },
    {
      "verse": 21,
      "text": "והלכו ישבי אחת אל אחת לאמר נלכה הלוך לחלות את פני יהוה ולבקש את יהוה צבאות אלכה גם אני׃"
    },
    {
      "verse": 22,
      "text": "ובאו עמים רבים וגוים עצומים לבקש את יהוה צבאות בירושלם ולחלות את פני יהוה׃"
    },
    {
      "verse": 23,
      "text": "כה אמר יהוה צבאות בימים ההמה אשר יחזיקו עשרה אנשים מכל לשנות הגוים והחזיקו בכנף איש יהודי לאמר נלכה עמכם כי שמענו אלהים עמכם׃"
    }
  ]
}
{
  "book_id": "1SA",
  "chapter": 13,
  "verses": [
    {
      "verse": 1,
      "text": "בן שנה שאול במלכו ושתי שנים מלך על ישראל׃"
    },
    {
      "verse": 2,
      "text": "ויבחר לו שאול שלשת אלפים מישראל ויהיו עם שאול אלפים במכמש ובהר בית אל ואלף היו עם יונתן בגבעת בנימין ויתר העם שלח איש לאהליו׃"
    },
    {
      "verse": 3,
      "text": "ויך יונתן את נציב פלשתים אשר בגבע וישמעו פלשתים ושאול תקע בשופר בכל הארץ לאמר ישמעו העברים׃"
    },
    {
      "verse": 4,
      "text": "וכל ישראל שמעו לאמר הכה שאול את נציב פלשתים וגם נבאש ישראל בפלשתים ויצעקו העם אחרי שאול הגלגל׃"
    },
    {
      "verse": 5,
      "text": "ופלשתים נאספו להלחם עם ישראל שלשים אלף רכב וששת אלפים פרשים ועם כחול אשר על שפת הים לרב ויעלו ויחנו במכמש קדמת בית און׃"
    },
    {
      "verse": 6,
      "text": "ואיש ישראל ראו כי צר לו כי נגש העם ויתחבאו העם במערות ובחוחים ובסלעים ובצרחים ובברות׃"
    },
    {
      "verse": 7,
      "text": "ועברים עברו את הירדן ארץ גד וגלעד ושאול עודנו בגלגל וכל העם חרדו אחריו׃"
    },
    {
      "verse": 8,
      "text": "וייחל שבעת ימים למועד אשר שמואל ולא בא שמואל הגלגל ויפץ העם מעליו׃"
    },
    {
      "verse": 9,
      "text": "ויאמר שאול הגשו אלי העלה והשלמים ויעל העלה׃"
    },
    {
      "verse": 10,
      "text": "ויהי ככלתו להעלות העלה והנה שמואל בא ויצא שאול לקראתו לברכו׃"
    },
    {
      "verse": 11,
      "text": "ויאמר שמואל מה עשית ויאמר שאול כי ראיתי כי נפץ העם מעלי ואתה לא באת למועד הימים ופלשתים נאספים מכמש׃"
    },
    {
      "verse": 12,
      "text": "ואמר עתה ירדו פלשתים אלי הגלגל ופני יהוה לא חליתי ואתאפק ואעלה העלה׃"
    },
    {
      "verse": 13,
      "text": "ויאמר שמואל אל שאול נסכלת לא שמרת את מצות יהוה אלהיך אשר צוך כי עתה הכין יהוה את ממלכתך אל ישראל עד עולם׃"
    },
    {
      "verse": 14,
      "text": "ועתה ממלכתך לא תקום בקש יהוה לו איש כלבבו ויצוהו יהוה לנגיד על עמו כי לא שמרת את אשר צוך יהוה׃"
    },
    {
      "verse": 15,
      "text": "ויקם שמואל ויעל מן הגלגל גבעת בנימן ויפקד שאול את העם הנמצאים עמו כשש מאות איש׃"
    },
    {
      "verse": 16,
      "text": "ושאול ויונתן בנו והעם הנמצא עמם ישבים בגבע בנימן ופלשתים חנו במכמש׃"
    },
    {
      "verse": 17,
      "text": "ויצא המשחית ממחנה פלשתים שלשה ראשים הראש אחד יפנה אל דרך עפרה אל ארץ שועל׃"
    },
    {
      "verse": 18,
      "text": "והראש אחד יפנה דרך בית חרון והראש אחד יפנה דרך הגבול הנשקף על גי הצבעים המדברה׃"
    },
    {
      "verse": 19,
      "text": "וחרש לא ימצא בכל ארץ ישראל כי אמר פלשתים פן יעשו העברים חרב או חנית׃"
    },
    {
      "verse": 20,
      "text": "וירדו כל ישראל הפלשתים ללטוש איש את מחרשתו ואת אתו ואת קרדמו ואת מחרשתו׃"
    },
    {
      "verse": 21,
      "text": "והיתה הפצירה פים למחרשת ולאתים ולשלש קלשון ולהקרדמים ולהציב הדרבן׃"
    },
    {
      "verse": 22,
      "text": "והיה ביום מלחמת ולא נמצא חרב וחנית ביד כל העם אשר את שאול ואת יונתן ותמצא לשאול וליונתן בנו׃"
    },
    {
      "verse": 23,
      "text": "ויצא מצב פלשתים אל מעבר מכמש׃"
    }
  ]
}
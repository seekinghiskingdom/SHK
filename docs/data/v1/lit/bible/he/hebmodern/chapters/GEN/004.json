{
  "book_id": "GEN",
  "chapter": 4,
  "verses": [
    {
      "verse": 1,
      "text": "והאדם ידע את חוה אשתו ותהר ותלד את קין ותאמר קניתי איש את יהוה׃"
    },
    {
      "verse": 2,
      "text": "ותסף ללדת את אחיו את הבל ויהי הבל רעה צאן וקין היה עבד אדמה׃"
    },
    {
      "verse": 3,
      "text": "ויהי מקץ ימים ויבא קין מפרי האדמה מנחה ליהוה׃"
    },
    {
      "verse": 4,
      "text": "והבל הביא גם הוא מבכרות צאנו ומחלבהן וישע יהוה אל הבל ואל מנחתו׃"
    },
    {
      "verse": 5,
      "text": "ואל קין ואל מנחתו לא שעה ויחר לקין מאד ויפלו פניו׃"
    },
    {
      "verse": 6,
      "text": "ויאמר יהוה אל קין למה חרה לך ולמה נפלו פניך׃"
    },
    {
      "verse": 7,
      "text": "הלוא אם תיטיב שאת ואם לא תיטיב לפתח חטאת רבץ ואליך תשוקתו ואתה תמשל בו׃"
    },
    {
      "verse": 8,
      "text": "ויאמר קין אל הבל אחיו ויהי בהיותם בשדה ויקם קין אל הבל אחיו ויהרגהו׃"
    },
    {
      "verse": 9,
      "text": "ויאמר יהוה אל קין אי הבל אחיך ויאמר לא ידעתי השמר אחי אנכי׃"
    },
    {
      "verse": 10,
      "text": "ויאמר מה עשית קול דמי אחיך צעקים אלי מן האדמה׃"
    },
    {
      "verse": 11,
      "text": "ועתה ארור אתה מן האדמה אשר פצתה את פיה לקחת את דמי אחיך מידך׃"
    },
    {
      "verse": 12,
      "text": "כי תעבד את האדמה לא תסף תת כחה לך נע ונד תהיה בארץ׃"
    },
    {
      "verse": 13,
      "text": "ויאמר קין אל יהוה גדול עוני מנשא׃"
    },
    {
      "verse": 14,
      "text": "הן גרשת אתי היום מעל פני האדמה ומפניך אסתר והייתי נע ונד בארץ והיה כל מצאי יהרגני׃"
    },
    {
      "verse": 15,
      "text": "ויאמר לו יהוה לכן כל הרג קין שבעתים יקם וישם יהוה לקין אות לבלתי הכות אתו כל מצאו׃"
    },
    {
      "verse": 16,
      "text": "ויצא קין מלפני יהוה וישב בארץ נוד קדמת עדן׃"
    },
    {
      "verse": 17,
      "text": "וידע קין את אשתו ותהר ותלד את חנוך ויהי בנה עיר ויקרא שם העיר כשם בנו חנוך׃"
    },
    {
      "verse": 18,
      "text": "ויולד לחנוך את עירד ועירד ילד את מחויאל ומחייאל ילד את מתושאל ומתושאל ילד את למך׃"
    },
    {
      "verse": 19,
      "text": "ויקח לו למך שתי נשים שם האחת עדה ושם השנית צלה׃"
    },
    {
      "verse": 20,
      "text": "ותלד עדה את יבל הוא היה אבי ישב אהל ומקנה׃"
    },
    {
      "verse": 21,
      "text": "ושם אחיו יובל הוא היה אבי כל תפש כנור ועוגב׃"
    },
    {
      "verse": 22,
      "text": "וצלה גם הוא ילדה את תובל קין לטש כל חרש נחשת וברזל ואחות תובל קין נעמה׃"
    },
    {
      "verse": 23,
      "text": "ויאמר למך לנשיו עדה וצלה שמען קולי נשי למך האזנה אמרתי כי איש הרגתי לפצעי וילד לחברתי׃"
    },
    {
      "verse": 24,
      "text": "כי שבעתים יקם קין ולמך שבעים ושבעה׃"
    },
    {
      "verse": 25,
      "text": "וידע אדם עוד את אשתו ותלד בן ותקרא את שמו שת כי שת לי אלהים זרע אחר תחת הבל כי הרגו קין׃"
    },
    {
      "verse": 26,
      "text": "ולשת גם הוא ילד בן ויקרא את שמו אנוש אז הוחל לקרא בשם יהוה׃"
    }
  ]
}
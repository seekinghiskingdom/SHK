{
  "book_id": "MAL",
  "chapter": 2,
  "verses": [
    {
      "verse": 1,
      "text": "ועתה אליכם המצוה הזאת הכהנים׃"
    },
    {
      "verse": 2,
      "text": "אם לא תשמעו ואם לא תשימו על לב לתת כבוד לשמי אמר יהוה צבאות ושלחתי בכם את המארה וארותי את ברכותיכם וגם ארותיה כי אינכם שמים על לב׃"
    },
    {
      "verse": 3,
      "text": "הנני גער לכם את הזרע וזריתי פרש על פניכם פרש חגיכם ונשא אתכם אליו׃"
    },
    {
      "verse": 4,
      "text": "וידעתם כי שלחתי אליכם את המצוה הזאת להיות בריתי את לוי אמר יהוה צבאות׃"
    },
    {
      "verse": 5,
      "text": "בריתי היתה אתו החיים והשלום ואתנם לו מורא וייראני ומפני שמי נחת הוא׃"
    },
    {
      "verse": 6,
      "text": "תורת אמת היתה בפיהו ועולה לא נמצא בשפתיו בשלום ובמישור הלך אתי ורבים השיב מעון׃"
    },
    {
      "verse": 7,
      "text": "כי שפתי כהן ישמרו דעת ותורה יבקשו מפיהו כי מלאך יהוה צבאות הוא׃"
    },
    {
      "verse": 8,
      "text": "ואתם סרתם מן הדרך הכשלתם רבים בתורה שחתם ברית הלוי אמר יהוה צבאות׃"
    },
    {
      "verse": 9,
      "text": "וגם אני נתתי אתכם נבזים ושפלים לכל העם כפי אשר אינכם שמרים את דרכי ונשאים פנים בתורה׃"
    },
    {
      "verse": 10,
      "text": "הלוא אב אחד לכלנו הלוא אל אחד בראנו מדוע נבגד איש באחיו לחלל ברית אבתינו׃"
    },
    {
      "verse": 11,
      "text": "בגדה יהודה ותועבה נעשתה בישראל ובירושלם כי חלל יהודה קדש יהוה אשר אהב ובעל בת אל נכר׃"
    },
    {
      "verse": 12,
      "text": "יכרת יהוה לאיש אשר יעשנה ער וענה מאהלי יעקב ומגיש מנחה ליהוה צבאות׃"
    },
    {
      "verse": 13,
      "text": "וזאת שנית תעשו כסות דמעה את מזבח יהוה בכי ואנקה מאין עוד פנות אל המנחה ולקחת רצון מידכם׃"
    },
    {
      "verse": 14,
      "text": "ואמרתם על מה על כי יהוה העיד בינך ובין אשת נעוריך אשר אתה בגדתה בה והיא חברתך ואשת בריתך׃"
    },
    {
      "verse": 15,
      "text": "ולא אחד עשה ושאר רוח לו ומה האחד מבקש זרע אלהים ונשמרתם ברוחכם ובאשת נעוריך אל יבגד׃"
    },
    {
      "verse": 16,
      "text": "כי שנא שלח אמר יהוה אלהי ישראל וכסה חמס על לבושו אמר יהוה צבאות ונשמרתם ברוחכם ולא תבגדו׃"
    },
    {
      "verse": 17,
      "text": "הוגעתם יהוה בדבריכם ואמרתם במה הוגענו באמרכם כל עשה רע טוב בעיני יהוה ובהם הוא חפץ או איה אלהי המשפט׃"
    }
  ]
}
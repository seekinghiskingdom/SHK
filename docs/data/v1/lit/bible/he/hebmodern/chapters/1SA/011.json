{
  "book_id": "1SA",
  "chapter": 11,
  "verses": [
    {
      "verse": 1,
      "text": "ויעל נחש העמוני ויחן על יבש גלעד ויאמרו כל אנשי יביש אל נחש כרת לנו ברית ונעבדך׃"
    },
    {
      "verse": 2,
      "text": "ויאמר אליהם נחש העמוני בזאת אכרת לכם בנקור לכם כל עין ימין ושמתיה חרפה על כל ישראל׃"
    },
    {
      "verse": 3,
      "text": "ויאמרו אליו זקני יביש הרף לנו שבעת ימים ונשלחה מלאכים בכל גבול ישראל ואם אין מושיע אתנו ויצאנו אליך׃"
    },
    {
      "verse": 4,
      "text": "ויבאו המלאכים גבעת שאול וידברו הדברים באזני העם וישאו כל העם את קולם ויבכו׃"
    },
    {
      "verse": 5,
      "text": "והנה שאול בא אחרי הבקר מן השדה ויאמר שאול מה לעם כי יבכו ויספרו לו את דברי אנשי יביש׃"
    },
    {
      "verse": 6,
      "text": "ותצלח רוח אלהים על שאול בשמעו את הדברים האלה ויחר אפו מאד׃"
    },
    {
      "verse": 7,
      "text": "ויקח צמד בקר וינתחהו וישלח בכל גבול ישראל ביד המלאכים לאמר אשר איננו יצא אחרי שאול ואחר שמואל כה יעשה לבקרו ויפל פחד יהוה על העם ויצאו כאיש אחד׃"
    },
    {
      "verse": 8,
      "text": "ויפקדם בבזק ויהיו בני ישראל שלש מאות אלף ואיש יהודה שלשים אלף׃"
    },
    {
      "verse": 9,
      "text": "ויאמרו למלאכים הבאים כה תאמרון לאיש יביש גלעד מחר תהיה לכם תשועה בחם השמש ויבאו המלאכים ויגידו לאנשי יביש וישמחו׃"
    },
    {
      "verse": 10,
      "text": "ויאמרו אנשי יביש מחר נצא אליכם ועשיתם לנו ככל הטוב בעיניכם׃"
    },
    {
      "verse": 11,
      "text": "ויהי ממחרת וישם שאול את העם שלשה ראשים ויבאו בתוך המחנה באשמרת הבקר ויכו את עמון עד חם היום ויהי הנשארים ויפצו ולא נשארו בם שנים יחד׃"
    },
    {
      "verse": 12,
      "text": "ויאמר העם אל שמואל מי האמר שאול ימלך עלינו תנו האנשים ונמיתם׃"
    },
    {
      "verse": 13,
      "text": "ויאמר שאול לא יומת איש ביום הזה כי היום עשה יהוה תשועה בישראל׃"
    },
    {
      "verse": 14,
      "text": "ויאמר שמואל אל העם לכו ונלכה הגלגל ונחדש שם המלוכה׃"
    },
    {
      "verse": 15,
      "text": "וילכו כל העם הגלגל וימלכו שם את שאול לפני יהוה בגלגל ויזבחו שם זבחים שלמים לפני יהוה וישמח שם שאול וכל אנשי ישראל עד מאד׃"
    }
  ]
}
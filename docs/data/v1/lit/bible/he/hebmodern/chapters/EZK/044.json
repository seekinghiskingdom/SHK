{
  "book_id": "EZK",
  "chapter": 44,
  "verses": [
    {
      "verse": 1,
      "text": "וישב אתי דרך שער המקדש החיצון הפנה קדים והוא סגור׃"
    },
    {
      "verse": 2,
      "text": "ויאמר אלי יהוה השער הזה סגור יהיה לא יפתח ואיש לא יבא בו כי יהוה אלהי ישראל בא בו והיה סגור׃"
    },
    {
      "verse": 3,
      "text": "את הנשיא נשיא הוא ישב בו לאכול לחם לפני יהוה מדרך אלם השער יבוא ומדרכו יצא׃"
    },
    {
      "verse": 4,
      "text": "ויביאני דרך שער הצפון אל פני הבית וארא והנה מלא כבוד יהוה את בית יהוה ואפל אל פני׃"
    },
    {
      "verse": 5,
      "text": "ויאמר אלי יהוה בן אדם שים לבך וראה בעיניך ובאזניך שמע את כל אשר אני מדבר אתך לכל חקות בית יהוה ולכל תורתו ושמת לבך למבוא הבית בכל מוצאי המקדש׃"
    },
    {
      "verse": 6,
      "text": "ואמרת אל מרי אל בית ישראל כה אמר אדני יהוה רב לכם מכל תועבותיכם בית ישראל׃"
    },
    {
      "verse": 7,
      "text": "בהביאכם בני נכר ערלי לב וערלי בשר להיות במקדשי לחללו את ביתי בהקריבכם את לחמי חלב ודם ויפרו את בריתי אל כל תועבותיכם׃"
    },
    {
      "verse": 8,
      "text": "ולא שמרתם משמרת קדשי ותשימון לשמרי משמרתי במקדשי לכם׃"
    },
    {
      "verse": 9,
      "text": "כה אמר אדני יהוה כל בן נכר ערל לב וערל בשר לא יבוא אל מקדשי לכל בן נכר אשר בתוך בני ישראל׃"
    },
    {
      "verse": 10,
      "text": "כי אם הלוים אשר רחקו מעלי בתעות ישראל אשר תעו מעלי אחרי גלוליהם ונשאו עונם׃"
    },
    {
      "verse": 11,
      "text": "והיו במקדשי משרתים פקדות אל שערי הבית ומשרתים את הבית המה ישחטו את העלה ואת הזבח לעם והמה יעמדו לפניהם לשרתם׃"
    },
    {
      "verse": 12,
      "text": "יען אשר ישרתו אותם לפני גלוליהם והיו לבית ישראל למכשול עון על כן נשאתי ידי עליהם נאם אדני יהוה ונשאו עונם׃"
    },
    {
      "verse": 13,
      "text": "ולא יגשו אלי לכהן לי ולגשת על כל קדשי אל קדשי הקדשים ונשאו כלמתם ותועבותם אשר עשו׃"
    },
    {
      "verse": 14,
      "text": "ונתתי אותם שמרי משמרת הבית לכל עבדתו ולכל אשר יעשה בו׃"
    },
    {
      "verse": 15,
      "text": "והכהנים הלוים בני צדוק אשר שמרו את משמרת מקדשי בתעות בני ישראל מעלי המה יקרבו אלי לשרתני ועמדו לפני להקריב לי חלב ודם נאם אדני יהוה׃"
    },
    {
      "verse": 16,
      "text": "המה יבאו אל מקדשי והמה יקרבו אל שלחני לשרתני ושמרו את משמרתי׃"
    },
    {
      "verse": 17,
      "text": "והיה בבואם אל שערי החצר הפנימית בגדי פשתים ילבשו ולא יעלה עליהם צמר בשרתם בשערי החצר הפנימית וביתה׃"
    },
    {
      "verse": 18,
      "text": "פארי פשתים יהיו על ראשם ומכנסי פשתים יהיו על מתניהם לא יחגרו ביזע׃"
    },
    {
      "verse": 19,
      "text": "ובצאתם אל החצר החיצונה אל החצר החיצונה אל העם יפשטו את בגדיהם אשר המה משרתם בם והניחו אותם בלשכת הקדש ולבשו בגדים אחרים ולא יקדשו את העם בבגדיהם׃"
    },
    {
      "verse": 20,
      "text": "וראשם לא יגלחו ופרע לא ישלחו כסום יכסמו את ראשיהם׃"
    },
    {
      "verse": 21,
      "text": "ויין לא ישתו כל כהן בבואם אל החצר הפנימית׃"
    },
    {
      "verse": 22,
      "text": "ואלמנה וגרושה לא יקחו להם לנשים כי אם בתולת מזרע בית ישראל והאלמנה אשר תהיה אלמנה מכהן יקחו׃"
    },
    {
      "verse": 23,
      "text": "ואת עמי יורו בין קדש לחל ובין טמא לטהור יודעם׃"
    },
    {
      "verse": 24,
      "text": "ועל ריב המה יעמדו לשפט במשפטי ושפטהו ואת תורתי ואת חקתי בכל מועדי ישמרו ואת שבתותי יקדשו׃"
    },
    {
      "verse": 25,
      "text": "ואל מת אדם לא יבוא לטמאה כי אם לאב ולאם ולבן ולבת לאח ולאחות אשר לא היתה לאיש יטמאו׃"
    },
    {
      "verse": 26,
      "text": "ואחרי טהרתו שבעת ימים יספרו לו׃"
    },
    {
      "verse": 27,
      "text": "וביום באו אל הקדש אל החצר הפנימית לשרת בקדש יקריב חטאתו נאם אדני יהוה׃"
    },
    {
      "verse": 28,
      "text": "והיתה להם לנחלה אני נחלתם ואחזה לא תתנו להם בישראל אני אחזתם׃"
    },
    {
      "verse": 29,
      "text": "המנחה והחטאת והאשם המה יאכלום וכל חרם בישראל להם יהיה׃"
    },
    {
      "verse": 30,
      "text": "וראשית כל בכורי כל וכל תרומת כל מכל תרומותיכם לכהנים יהיה וראשית ערסותיכם תתנו לכהן להניח ברכה אל ביתך׃"
    },
    {
      "verse": 31,
      "text": "כל נבלה וטרפה מן העוף ומן הבהמה לא יאכלו הכהנים׃"
    }
  ]
}
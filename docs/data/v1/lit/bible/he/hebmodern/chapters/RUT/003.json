{
  "book_id": "RUT",
  "chapter": 3,
  "verses": [
    {
      "verse": 1,
      "text": "ותאמר לה נעמי חמותה בתי הלא אבקש לך מנוח אשר ייטב לך׃"
    },
    {
      "verse": 2,
      "text": "ועתה הלא בעז מדעתנו אשר היית את נערותיו הנה הוא זרה את גרן השערים הלילה׃"
    },
    {
      "verse": 3,
      "text": "ורחצת וסכת ושמת שמלתך עליך וירדתי הגרן אל תודעי לאיש עד כלתו לאכל ולשתות׃"
    },
    {
      "verse": 4,
      "text": "ויהי בשכבו וידעת את המקום אשר ישכב שם ובאת וגלית מרגלתיו ושכבתי והוא יגיד לך את אשר תעשין׃"
    },
    {
      "verse": 5,
      "text": "ותאמר אליה כל אשר תאמרי אעשה׃"
    },
    {
      "verse": 6,
      "text": "ותרד הגרן ותעש ככל אשר צותה חמותה׃"
    },
    {
      "verse": 7,
      "text": "ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב׃"
    },
    {
      "verse": 8,
      "text": "ויהי בחצי הלילה ויחרד האיש וילפת והנה אשה שכבת מרגלתיו׃"
    },
    {
      "verse": 9,
      "text": "ויאמר מי את ותאמר אנכי רות אמתך ופרשת כנפך על אמתך כי גאל אתה׃"
    },
    {
      "verse": 10,
      "text": "ויאמר ברוכה את ליהוה בתי היטבת חסדך האחרון מן הראשון לבלתי לכת אחרי הבחורים אם דל ואם עשיר׃"
    },
    {
      "verse": 11,
      "text": "ועתה בתי אל תיראי כל אשר תאמרי אעשה לך כי יודע כל שער עמי כי אשת חיל את׃"
    },
    {
      "verse": 12,
      "text": "ועתה כי אמנם כי אם גאל אנכי וגם יש גאל קרוב ממני׃"
    },
    {
      "verse": 13,
      "text": "ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שכבי עד הבקר׃"
    },
    {
      "verse": 14,
      "text": "ותשכב מרגלתו עד הבקר ותקם בטרום יכיר איש את רעהו ויאמר אל יודע כי באה האשה הגרן׃"
    },
    {
      "verse": 15,
      "text": "ויאמר הבי המטפחת אשר עליך ואחזי בה ותאחז בה וימד שש שערים וישת עליה ויבא העיר׃"
    },
    {
      "verse": 16,
      "text": "ותבוא אל חמותה ותאמר מי את בתי ותגד לה את כל אשר עשה לה האיש׃"
    },
    {
      "verse": 17,
      "text": "ותאמר שש השערים האלה נתן לי כי אמר אל תבואי ריקם אל חמותך׃"
    },
    {
      "verse": 18,
      "text": "ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום׃"
    }
  ]
}
{
  "book_id": "2SA",
  "chapter": 22,
  "verses": [
    {
      "verse": 1,
      "text": "וידבר דוד ליהוה את דברי השירה הזאת ביום הציל יהוה אתו מכף כל איביו ומכף שאול׃"
    },
    {
      "verse": 2,
      "text": "ויאמר יהוה סלעי ומצדתי ומפלטי לי׃"
    },
    {
      "verse": 3,
      "text": "אלהי צורי אחסה בו מגני וקרן ישעי משגבי ומנוסי משעי מחמס תשעני׃"
    },
    {
      "verse": 4,
      "text": "מהלל אקרא יהוה ומאיבי אושע׃"
    },
    {
      "verse": 5,
      "text": "כי אפפני משברי מות נחלי בליעל יבעתני׃"
    },
    {
      "verse": 6,
      "text": "חבלי שאול סבני קדמני מקשי מות׃"
    },
    {
      "verse": 7,
      "text": "בצר לי אקרא יהוה ואל אלהי אקרא וישמע מהיכלו קולי ושועתי באזניו׃"
    },
    {
      "verse": 8,
      "text": "ותגעש ותרעש הארץ מוסדות השמים ירגזו ויתגעשו כי חרה לו׃"
    },
    {
      "verse": 9,
      "text": "עלה עשן באפו ואש מפיו תאכל גחלים בערו ממנו׃"
    },
    {
      "verse": 10,
      "text": "ויט שמים וירד וערפל תחת רגליו׃"
    },
    {
      "verse": 11,
      "text": "וירכב על כרוב ויעף וירא על כנפי רוח׃"
    },
    {
      "verse": 12,
      "text": "וישת חשך סביבתיו סכות חשרת מים עבי שחקים׃"
    },
    {
      "verse": 13,
      "text": "מנגה נגדו בערו גחלי אש׃"
    },
    {
      "verse": 14,
      "text": "ירעם מן שמים יהוה ועליון יתן קולו׃"
    },
    {
      "verse": 15,
      "text": "וישלח חצים ויפיצם ברק ויהמם׃"
    },
    {
      "verse": 16,
      "text": "ויראו אפקי ים יגלו מסדות תבל בגערת יהוה מנשמת רוח אפו׃"
    },
    {
      "verse": 17,
      "text": "ישלח ממרום יקחני ימשני ממים רבים׃"
    },
    {
      "verse": 18,
      "text": "יצילני מאיבי עז משנאי כי אמצו ממני׃"
    },
    {
      "verse": 19,
      "text": "יקדמני ביום אידי ויהי יהוה משען לי׃"
    },
    {
      "verse": 20,
      "text": "ויצא למרחב אתי יחלצני כי חפץ בי׃"
    },
    {
      "verse": 21,
      "text": "יגמלני יהוה כצדקתי כבר ידי ישיב לי׃"
    },
    {
      "verse": 22,
      "text": "כי שמרתי דרכי יהוה ולא רשעתי מאלהי׃"
    },
    {
      "verse": 23,
      "text": "כי כל משפטו לנגדי וחקתיו לא אסור ממנה׃"
    },
    {
      "verse": 24,
      "text": "ואהיה תמים לו ואשתמרה מעוני׃"
    },
    {
      "verse": 25,
      "text": "וישב יהוה לי כצדקתי כברי לנגד עיניו׃"
    },
    {
      "verse": 26,
      "text": "עם חסיד תתחסד עם גבור תמים תתמם׃"
    },
    {
      "verse": 27,
      "text": "עם נבר תתבר ועם עקש תתפל׃"
    },
    {
      "verse": 28,
      "text": "ואת עם עני תושיע ועיניך על רמים תשפיל׃"
    },
    {
      "verse": 29,
      "text": "כי אתה נירי יהוה ויהוה יגיה חשכי׃"
    },
    {
      "verse": 30,
      "text": "כי בכה ארוץ גדוד באלהי אדלג שור׃"
    },
    {
      "verse": 31,
      "text": "האל תמים דרכו אמרת יהוה צרופה מגן הוא לכל החסים בו׃"
    },
    {
      "verse": 32,
      "text": "כי מי אל מבלעדי יהוה ומי צור מבלעדי אלהינו׃"
    },
    {
      "verse": 33,
      "text": "האל מעוזי חיל ויתר תמים דרכו׃"
    },
    {
      "verse": 34,
      "text": "משוה רגליו כאילות ועל במותי יעמדני׃"
    },
    {
      "verse": 35,
      "text": "מלמד ידי למלחמה ונחת קשת נחושה זרעתי׃"
    },
    {
      "verse": 36,
      "text": "ותתן לי מגן ישעך וענתך תרבני׃"
    },
    {
      "verse": 37,
      "text": "תרחיב צעדי תחתני ולא מעדו קרסלי׃"
    },
    {
      "verse": 38,
      "text": "ארדפה איבי ואשמידם ולא אשוב עד כלותם׃"
    },
    {
      "verse": 39,
      "text": "ואכלם ואמחצם ולא יקומון ויפלו תחת רגלי׃"
    },
    {
      "verse": 40,
      "text": "ותזרני חיל למלחמה תכריע קמי תחתני׃"
    },
    {
      "verse": 41,
      "text": "ואיבי תתה לי ערף משנאי ואצמיתם׃"
    },
    {
      "verse": 42,
      "text": "ישעו ואין משיע אל יהוה ולא ענם׃"
    },
    {
      "verse": 43,
      "text": "ואשחקם כעפר ארץ כטיט חוצות אדקם ארקעם׃"
    },
    {
      "verse": 44,
      "text": "ותפלטני מריבי עמי תשמרני לראש גוים עם לא ידעתי יעבדני׃"
    },
    {
      "verse": 45,
      "text": "בני נכר יתכחשו לי לשמוע אזן ישמעו לי׃"
    },
    {
      "verse": 46,
      "text": "בני נכר יבלו ויחגרו ממסגרותם׃"
    },
    {
      "verse": 47,
      "text": "חי יהוה וברוך צורי וירם אלהי צור ישעי׃"
    },
    {
      "verse": 48,
      "text": "האל הנתן נקמת לי ומוריד עמים תחתני׃"
    },
    {
      "verse": 49,
      "text": "ומוציאי מאיבי ומקמי תרוממני מאיש חמסים תצילני׃"
    },
    {
      "verse": 50,
      "text": "על כן אודך יהוה בגוים ולשמך אזמר׃"
    },
    {
      "verse": 51,
      "text": "מגדיל ישועות מלכו ועשה חסד למשיחו לדוד ולזרעו עד עולם׃"
    }
  ]
}
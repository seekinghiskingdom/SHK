{
  "book_id": "JOS",
  "chapter": 2,
  "verses": [
    {
      "verse": 1,
      "text": "וישלח יהושע בן נון מן השטים שנים אנשים מרגלים חרש לאמר לכו ראו את הארץ ואת יריחו וילכו ויבאו בית אשה זונה ושמה רחב וישכבו שמה׃"
    },
    {
      "verse": 2,
      "text": "ויאמר למלך יריחו לאמר הנה אנשים באו הנה הלילה מבני ישראל לחפר את הארץ׃"
    },
    {
      "verse": 3,
      "text": "וישלח מלך יריחו אל רחב לאמר הוציאי האנשים הבאים אליך אשר באו לביתך כי לחפר את כל הארץ באו׃"
    },
    {
      "verse": 4,
      "text": "ותקח האשה את שני האנשים ותצפנו ותאמר כן באו אלי האנשים ולא ידעתי מאין המה׃"
    },
    {
      "verse": 5,
      "text": "ויהי השער לסגור בחשך והאנשים יצאו לא ידעתי אנה הלכו האנשים רדפו מהר אחריהם כי תשיגום׃"
    },
    {
      "verse": 6,
      "text": "והיא העלתם הגגה ותטמנם בפשתי העץ הערכות לה על הגג׃"
    },
    {
      "verse": 7,
      "text": "והאנשים רדפו אחריהם דרך הירדן על המעברות והשער סגרו אחרי כאשר יצאו הרדפים אחריהם׃"
    },
    {
      "verse": 8,
      "text": "והמה טרם ישכבון והיא עלתה עליהם על הגג׃"
    },
    {
      "verse": 9,
      "text": "ותאמר אל האנשים ידעתי כי נתן יהוה לכם את הארץ וכי נפלה אימתכם עלינו וכי נמגו כל ישבי הארץ מפניכם׃"
    },
    {
      "verse": 10,
      "text": "כי שמענו את אשר הוביש יהוה את מי ים סוף מפניכם בצאתכם ממצרים ואשר עשיתם לשני מלכי האמרי אשר בעבר הירדן לסיחן ולעוג אשר החרמתם אותם׃"
    },
    {
      "verse": 11,
      "text": "ונשמע וימס לבבנו ולא קמה עוד רוח באיש מפניכם כי יהוה אלהיכם הוא אלהים בשמים ממעל ועל הארץ מתחת׃"
    },
    {
      "verse": 12,
      "text": "ועתה השבעו נא לי ביהוה כי עשיתי עמכם חסד ועשיתם גם אתם עם בית אבי חסד ונתתם לי אות אמת׃"
    },
    {
      "verse": 13,
      "text": "והחיתם את אבי ואת אמי ואת אחי ואת אחותי ואת כל אשר להם והצלתם את נפשתינו ממות׃"
    },
    {
      "verse": 14,
      "text": "ויאמרו לה האנשים נפשנו תחתיכם למות אם לא תגידו את דברנו זה והיה בתת יהוה לנו את הארץ ועשינו עמך חסד ואמת׃"
    },
    {
      "verse": 15,
      "text": "ותורדם בחבל בעד החלון כי ביתה בקיר החומה ובחומה היא יושבת׃"
    },
    {
      "verse": 16,
      "text": "ותאמר להם ההרה לכו פן יפגעו בכם הרדפים ונחבתם שמה שלשת ימים עד שוב הרדפים ואחר תלכו לדרככם׃"
    },
    {
      "verse": 17,
      "text": "ויאמרו אליה האנשים נקים אנחנו משבעתך הזה אשר השבעתנו׃"
    },
    {
      "verse": 18,
      "text": "הנה אנחנו באים בארץ את תקות חוט השני הזה תקשרי בחלון אשר הורדתנו בו ואת אביך ואת אמך ואת אחיך ואת כל בית אביך תאספי אליך הביתה׃"
    },
    {
      "verse": 19,
      "text": "והיה כל אשר יצא מדלתי ביתך החוצה דמו בראשו ואנחנו נקים וכל אשר יהיה אתך בבית דמו בראשנו אם יד תהיה בו׃"
    },
    {
      "verse": 20,
      "text": "ואם תגידי את דברנו זה והיינו נקים משבעתך אשר השבעתנו׃"
    },
    {
      "verse": 21,
      "text": "ותאמר כדבריכם כן הוא ותשלחם וילכו ותקשר את תקות השני בחלון׃"
    },
    {
      "verse": 22,
      "text": "וילכו ויבאו ההרה וישבו שם שלשת ימים עד שבו הרדפים ויבקשו הרדפים בכל הדרך ולא מצאו׃"
    },
    {
      "verse": 23,
      "text": "וישבו שני האנשים וירדו מההר ויעברו ויבאו אל יהושע בן נון ויספרו לו את כל המצאות אותם׃"
    },
    {
      "verse": 24,
      "text": "ויאמרו אל יהושע כי נתן יהוה בידנו את כל הארץ וגם נמגו כל ישבי הארץ מפנינו׃"
    }
  ]
}
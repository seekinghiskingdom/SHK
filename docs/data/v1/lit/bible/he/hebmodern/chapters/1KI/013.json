{
  "book_id": "1KI",
  "chapter": 13,
  "verses": [
    {
      "verse": 1,
      "text": "והנה איש אלהים בא מיהודה בדבר יהוה אל בית אל וירבעם עמד על המזבח להקטיר׃"
    },
    {
      "verse": 2,
      "text": "ויקרא על המזבח בדבר יהוה ויאמר מזבח מזבח כה אמר יהוה הנה בן נולד לבית דוד יאשיהו שמו וזבח עליך את כהני הבמות המקטרים עליך ועצמות אדם ישרפו עליך׃"
    },
    {
      "verse": 3,
      "text": "ונתן ביום ההוא מופת לאמר זה המופת אשר דבר יהוה הנה המזבח נקרע ונשפך הדשן אשר עליו׃"
    },
    {
      "verse": 4,
      "text": "ויהי כשמע המלך את דבר איש האלהים אשר קרא על המזבח בבית אל וישלח ירבעם את ידו מעל המזבח לאמר תפשהו ותיבש ידו אשר שלח עליו ולא יכל להשיבה אליו׃"
    },
    {
      "verse": 5,
      "text": "והמזבח נקרע וישפך הדשן מן המזבח כמופת אשר נתן איש האלהים בדבר יהוה׃"
    },
    {
      "verse": 6,
      "text": "ויען המלך ויאמר אל איש האלהים חל נא את פני יהוה אלהיך והתפלל בעדי ותשב ידי אלי ויחל איש האלהים את פני יהוה ותשב יד המלך אליו ותהי כבראשנה׃"
    },
    {
      "verse": 7,
      "text": "וידבר המלך אל איש האלהים באה אתי הביתה וסעדה ואתנה לך מתת׃"
    },
    {
      "verse": 8,
      "text": "ויאמר איש האלהים אל המלך אם תתן לי את חצי ביתך לא אבא עמך ולא אכל לחם ולא אשתה מים במקום הזה׃"
    },
    {
      "verse": 9,
      "text": "כי כן צוה אתי בדבר יהוה לאמר לא תאכל לחם ולא תשתה מים ולא תשוב בדרך אשר הלכת׃"
    },
    {
      "verse": 10,
      "text": "וילך בדרך אחר ולא שב בדרך אשר בא בה אל בית אל׃"
    },
    {
      "verse": 11,
      "text": "ונביא אחד זקן ישב בבית אל ויבוא בנו ויספר לו את כל המעשה אשר עשה איש האלהים היום בבית אל את הדברים אשר דבר אל המלך ויספרום לאביהם׃"
    },
    {
      "verse": 12,
      "text": "וידבר אלהם אביהם אי זה הדרך הלך ויראו בניו את הדרך אשר הלך איש האלהים אשר בא מיהודה׃"
    },
    {
      "verse": 13,
      "text": "ויאמר אל בניו חבשו לי החמור ויחבשו לו החמור וירכב עליו׃"
    },
    {
      "verse": 14,
      "text": "וילך אחרי איש האלהים וימצאהו ישב תחת האלה ויאמר אליו האתה איש האלהים אשר באת מיהודה ויאמר אני׃"
    },
    {
      "verse": 15,
      "text": "ויאמר אליו לך אתי הביתה ואכל לחם׃"
    },
    {
      "verse": 16,
      "text": "ויאמר לא אוכל לשוב אתך ולבוא אתך ולא אכל לחם ולא אשתה אתך מים במקום הזה׃"
    },
    {
      "verse": 17,
      "text": "כי דבר אלי בדבר יהוה לא תאכל לחם ולא תשתה שם מים לא תשוב ללכת בדרך אשר הלכת בה׃"
    },
    {
      "verse": 18,
      "text": "ויאמר לו גם אני נביא כמוך ומלאך דבר אלי בדבר יהוה לאמר השבהו אתך אל ביתך ויאכל לחם וישת מים כחש לו׃"
    },
    {
      "verse": 19,
      "text": "וישב אתו ויאכל לחם בביתו וישת מים׃"
    },
    {
      "verse": 20,
      "text": "ויהי הם ישבים אל השלחן ויהי דבר יהוה אל הנביא אשר השיבו׃"
    },
    {
      "verse": 21,
      "text": "ויקרא אל איש האלהים אשר בא מיהודה לאמר כה אמר יהוה יען כי מרית פי יהוה ולא שמרת את המצוה אשר צוך יהוה אלהיך׃"
    },
    {
      "verse": 22,
      "text": "ותשב ותאכל לחם ותשת מים במקום אשר דבר אליך אל תאכל לחם ואל תשת מים לא תבוא נבלתך אל קבר אבתיך׃"
    },
    {
      "verse": 23,
      "text": "ויהי אחרי אכלו לחם ואחרי שתותו ויחבש לו החמור לנביא אשר השיבו׃"
    },
    {
      "verse": 24,
      "text": "וילך וימצאהו אריה בדרך וימיתהו ותהי נבלתו משלכת בדרך והחמור עמד אצלה והאריה עמד אצל הנבלה׃"
    },
    {
      "verse": 25,
      "text": "והנה אנשים עברים ויראו את הנבלה משלכת בדרך ואת האריה עמד אצל הנבלה ויבאו וידברו בעיר אשר הנביא הזקן ישב בה׃"
    },
    {
      "verse": 26,
      "text": "וישמע הנביא אשר השיבו מן הדרך ויאמר איש האלהים הוא אשר מרה את פי יהוה ויתנהו יהוה לאריה וישברהו וימתהו כדבר יהוה אשר דבר לו׃"
    },
    {
      "verse": 27,
      "text": "וידבר אל בניו לאמר חבשו לי את החמור ויחבשו׃"
    },
    {
      "verse": 28,
      "text": "וילך וימצא את נבלתו משלכת בדרך וחמור והאריה עמדים אצל הנבלה לא אכל האריה את הנבלה ולא שבר את החמור׃"
    },
    {
      "verse": 29,
      "text": "וישא הנביא את נבלת איש האלהים וינחהו אל החמור וישיבהו ויבא אל עיר הנביא הזקן לספד ולקברו׃"
    },
    {
      "verse": 30,
      "text": "וינח את נבלתו בקברו ויספדו עליו הוי אחי׃"
    },
    {
      "verse": 31,
      "text": "ויהי אחרי קברו אתו ויאמר אל בניו לאמר במותי וקברתם אתי בקבר אשר איש האלהים קבור בו אצל עצמתיו הניחו את עצמתי׃"
    },
    {
      "verse": 32,
      "text": "כי היה יהיה הדבר אשר קרא בדבר יהוה על המזבח אשר בבית אל ועל כל בתי הבמות אשר בערי שמרון׃"
    },
    {
      "verse": 33,
      "text": "אחר הדבר הזה לא שב ירבעם מדרכו הרעה וישב ויעש מקצות העם כהני במות החפץ ימלא את ידו ויהי כהני במות׃"
    },
    {
      "verse": 34,
      "text": "ויהי בדבר הזה לחטאת בית ירבעם ולהכחיד ולהשמיד מעל פני האדמה׃"
    }
  ]
}
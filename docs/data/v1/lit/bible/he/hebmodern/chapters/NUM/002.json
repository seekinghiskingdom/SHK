{
  "book_id": "NUM",
  "chapter": 2,
  "verses": [
    {
      "verse": 1,
      "text": "וידבר יהוה אל משה ואל אהרן לאמר׃"
    },
    {
      "verse": 2,
      "text": "איש על דגלו באתת לבית אבתם יחנו בני ישראל מנגד סביב לאהל מועד יחנו׃"
    },
    {
      "verse": 3,
      "text": "והחנים קדמה מזרחה דגל מחנה יהודה לצבאתם ונשיא לבני יהודה נחשון בן עמינדב׃"
    },
    {
      "verse": 4,
      "text": "וצבאו ופקדיהם ארבעה ושבעים אלף ושש מאות׃"
    },
    {
      "verse": 5,
      "text": "והחנים עליו מטה יששכר ונשיא לבני יששכר נתנאל בן צוער׃"
    },
    {
      "verse": 6,
      "text": "וצבאו ופקדיו ארבעה וחמשים אלף וארבע מאות׃"
    },
    {
      "verse": 7,
      "text": "מטה זבולן ונשיא לבני זבולן אליאב בן חלן׃"
    },
    {
      "verse": 8,
      "text": "וצבאו ופקדיו שבעה וחמשים אלף וארבע מאות׃"
    },
    {
      "verse": 9,
      "text": "כל הפקדים למחנה יהודה מאת אלף ושמנים אלף וששת אלפים וארבע מאות לצבאתם ראשנה יסעו׃"
    },
    {
      "verse": 10,
      "text": "דגל מחנה ראובן תימנה לצבאתם ונשיא לבני ראובן אליצור בן שדיאור׃"
    },
    {
      "verse": 11,
      "text": "וצבאו ופקדיו ששה וארבעים אלף וחמש מאות׃"
    },
    {
      "verse": 12,
      "text": "והחונם עליו מטה שמעון ונשיא לבני שמעון שלמיאל בן צורי שדי׃"
    },
    {
      "verse": 13,
      "text": "וצבאו ופקדיהם תשעה וחמשים אלף ושלש מאות׃"
    },
    {
      "verse": 14,
      "text": "ומטה גד ונשיא לבני גד אליסף בן דעואל׃"
    },
    {
      "verse": 15,
      "text": "וצבאו ופקדיהם חמשה וארבעים אלף ושש מאות וחמשים׃"
    },
    {
      "verse": 16,
      "text": "כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם ושנים יסעו׃"
    },
    {
      "verse": 17,
      "text": "ונסע אהל מועד מחנה הלוים בתוך המחנת כאשר יחנו כן יסעו איש על ידו לדגליהם׃"
    },
    {
      "verse": 18,
      "text": "דגל מחנה אפרים לצבאתם ימה ונשיא לבני אפרים אלישמע בן עמיהוד׃"
    },
    {
      "verse": 19,
      "text": "וצבאו ופקדיהם ארבעים אלף וחמש מאות׃"
    },
    {
      "verse": 20,
      "text": "ועליו מטה מנשה ונשיא לבני מנשה גמליאל בן פדהצור׃"
    },
    {
      "verse": 21,
      "text": "וצבאו ופקדיהם שנים ושלשים אלף ומאתים׃"
    },
    {
      "verse": 22,
      "text": "ומטה בנימן ונשיא לבני בנימן אבידן בן גדעני׃"
    },
    {
      "verse": 23,
      "text": "וצבאו ופקדיהם חמשה ושלשים אלף וארבע מאות׃"
    },
    {
      "verse": 24,
      "text": "כל הפקדים למחנה אפרים מאת אלף ושמנת אלפים ומאה לצבאתם ושלשים יסעו׃"
    },
    {
      "verse": 25,
      "text": "דגל מחנה דן צפנה לצבאתם ונשיא לבני דן אחיעזר בן עמישדי׃"
    },
    {
      "verse": 26,
      "text": "וצבאו ופקדיהם שנים וששים אלף ושבע מאות׃"
    },
    {
      "verse": 27,
      "text": "והחנים עליו מטה אשר ונשיא לבני אשר פגעיאל בן עכרן׃"
    },
    {
      "verse": 28,
      "text": "וצבאו ופקדיהם אחד וארבעים אלף וחמש מאות׃"
    },
    {
      "verse": 29,
      "text": "ומטה נפתלי ונשיא לבני נפתלי אחירע בן עינן׃"
    },
    {
      "verse": 30,
      "text": "וצבאו ופקדיהם שלשה וחמשים אלף וארבע מאות׃"
    },
    {
      "verse": 31,
      "text": "כל הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם׃"
    },
    {
      "verse": 32,
      "text": "אלה פקודי בני ישראל לבית אבתם כל פקודי המחנת לצבאתם שש מאות אלף ושלשת אלפים וחמש מאות וחמשים׃"
    },
    {
      "verse": 33,
      "text": "והלוים לא התפקדו בתוך בני ישראל כאשר צוה יהוה את משה׃"
    },
    {
      "verse": 34,
      "text": "ויעשו בני ישראל ככל אשר צוה יהוה את משה כן חנו לדגליהם וכן נסעו איש למשפחתיו על בית אבתיו׃"
    }
  ]
}
{
  "book_id": "MIC",
  "chapter": 2,
  "verses": [
    {
      "verse": 1,
      "text": "הוי חשבי און ופעלי רע על משכבותם באור הבקר יעשוה כי יש לאל ידם׃"
    },
    {
      "verse": 2,
      "text": "וחמדו שדות וגזלו ובתים ונשאו ועשקו גבר וביתו ואיש ונחלתו׃"
    },
    {
      "verse": 3,
      "text": "לכן כה אמר יהוה הנני חשב על המשפחה הזאת רעה אשר לא תמישו משם צוארתיכם ולא תלכו רומה כי עת רעה היא׃"
    },
    {
      "verse": 4,
      "text": "ביום ההוא ישא עליכם משל ונהה נהי נהיה אמר שדוד נשדנו חלק עמי ימיר איך ימיש לי לשובב שדינו יחלק׃"
    },
    {
      "verse": 5,
      "text": "לכן לא יהיה לך משליך חבל בגורל בקהל יהוה׃"
    },
    {
      "verse": 6,
      "text": "אל תטפו יטיפון לא יטפו לאלה לא יסג כלמות׃"
    },
    {
      "verse": 7,
      "text": "האמור בית יעקב הקצר רוח יהוה אם אלה מעלליו הלוא דברי ייטיבו עם הישר הולך׃"
    },
    {
      "verse": 8,
      "text": "ואתמול עמי לאויב יקומם ממול שלמה אדר תפשטון מעברים בטח שובי מלחמה׃"
    },
    {
      "verse": 9,
      "text": "נשי עמי תגרשון מבית תענגיה מעל עלליה תקחו הדרי לעולם׃"
    },
    {
      "verse": 10,
      "text": "קומו ולכו כי לא זאת המנוחה בעבור טמאה תחבל וחבל נמרץ׃"
    },
    {
      "verse": 11,
      "text": "לו איש הלך רוח ושקר כזב אטף לך ליין ולשכר והיה מטיף העם הזה׃"
    },
    {
      "verse": 12,
      "text": "אסף אאסף יעקב כלך קבץ אקבץ שארית ישראל יחד אשימנו כצאן בצרה כעדר בתוך הדברו תהימנה מאדם׃"
    },
    {
      "verse": 13,
      "text": "עלה הפרץ לפניהם פרצו ויעברו שער ויצאו בו ויעבר מלכם לפניהם ויהוה בראשם׃"
    }
  ]
}
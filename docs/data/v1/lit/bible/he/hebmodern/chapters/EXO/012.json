{
  "book_id": "EXO",
  "chapter": 12,
  "verses": [
    {
      "verse": 1,
      "text": "ויאמר יהוה אל משה ואל אהרן בארץ מצרים לאמר׃"
    },
    {
      "verse": 2,
      "text": "החדש הזה לכם ראש חדשים ראשון הוא לכם לחדשי השנה׃"
    },
    {
      "verse": 3,
      "text": "דברו אל כל עדת ישראל לאמר בעשר לחדש הזה ויקחו להם איש שה לבית אבת שה לבית׃"
    },
    {
      "verse": 4,
      "text": "ואם ימעט הבית מהית משה ולקח הוא ושכנו הקרב אל ביתו במכסת נפשת איש לפי אכלו תכסו על השה׃"
    },
    {
      "verse": 5,
      "text": "שה תמים זכר בן שנה יהיה לכם מן הכבשים ומן העזים תקחו׃"
    },
    {
      "verse": 6,
      "text": "והיה לכם למשמרת עד ארבעה עשר יום לחדש הזה ושחטו אתו כל קהל עדת ישראל בין הערבים׃"
    },
    {
      "verse": 7,
      "text": "ולקחו מן הדם ונתנו על שתי המזוזת ועל המשקוף על הבתים אשר יאכלו אתו בהם׃"
    },
    {
      "verse": 8,
      "text": "ואכלו את הבשר בלילה הזה צלי אש ומצות על מררים יאכלהו׃"
    },
    {
      "verse": 9,
      "text": "אל תאכלו ממנו נא ובשל מבשל במים כי אם צלי אש ראשו על כרעיו ועל קרבו׃"
    },
    {
      "verse": 10,
      "text": "ולא תותירו ממנו עד בקר והנתר ממנו עד בקר באש תשרפו׃"
    },
    {
      "verse": 11,
      "text": "וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא ליהוה׃"
    },
    {
      "verse": 12,
      "text": "ועברתי בארץ מצרים בלילה הזה והכיתי כל בכור בארץ מצרים מאדם ועד בהמה ובכל אלהי מצרים אעשה שפטים אני יהוה׃"
    },
    {
      "verse": 13,
      "text": "והיה הדם לכם לאת על הבתים אשר אתם שם וראיתי את הדם ופסחתי עלכם ולא יהיה בכם נגף למשחית בהכתי בארץ מצרים׃"
    },
    {
      "verse": 14,
      "text": "והיה היום הזה לכם לזכרון וחגתם אתו חג ליהוה לדרתיכם חקת עולם תחגהו׃"
    },
    {
      "verse": 15,
      "text": "שבעת ימים מצות תאכלו אך ביום הראשון תשביתו שאר מבתיכם כי כל אכל חמץ ונכרתה הנפש ההוא מישראל מיום הראשן עד יום השבעי׃"
    },
    {
      "verse": 16,
      "text": "וביום הראשון מקרא קדש וביום השביעי מקרא קדש יהיה לכם כל מלאכה לא יעשה בהם אך אשר יאכל לכל נפש הוא לבדו יעשה לכם׃"
    },
    {
      "verse": 17,
      "text": "ושמרתם את המצות כי בעצם היום הזה הוצאתי את צבאותיכם מארץ מצרים ושמרתם את היום הזה לדרתיכם חקת עולם׃"
    },
    {
      "verse": 18,
      "text": "בראשן בארבעה עשר יום לחדש בערב תאכלו מצת עד יום האחד ועשרים לחדש בערב׃"
    },
    {
      "verse": 19,
      "text": "שבעת ימים שאר לא ימצא בבתיכם כי כל אכל מחמצת ונכרתה הנפש ההוא מעדת ישראל בגר ובאזרח הארץ׃"
    },
    {
      "verse": 20,
      "text": "כל מחמצת לא תאכלו בכל מושבתיכם תאכלו מצות׃"
    },
    {
      "verse": 21,
      "text": "ויקרא משה לכל זקני ישראל ויאמר אלהם משכו וקחו לכם צאן למשפחתיכם ושחטו הפסח׃"
    },
    {
      "verse": 22,
      "text": "ולקחתם אגדת אזוב וטבלתם בדם אשר בסף והגעתם אל המשקוף ואל שתי המזוזת מן הדם אשר בסף ואתם לא תצאו איש מפתח ביתו עד בקר׃"
    },
    {
      "verse": 23,
      "text": "ועבר יהוה לנגף את מצרים וראה את הדם על המשקוף ועל שתי המזוזת ופסח יהוה על הפתח ולא יתן המשחית לבא אל בתיכם לנגף׃"
    },
    {
      "verse": 24,
      "text": "ושמרתם את הדבר הזה לחק לך ולבניך עד עולם׃"
    },
    {
      "verse": 25,
      "text": "והיה כי תבאו אל הארץ אשר יתן יהוה לכם כאשר דבר ושמרתם את העבדה הזאת׃"
    },
    {
      "verse": 26,
      "text": "והיה כי יאמרו אליכם בניכם מה העבדה הזאת לכם׃"
    },
    {
      "verse": 27,
      "text": "ואמרתם זבח פסח הוא ליהוה אשר פסח על בתי בני ישראל במצרים בנגפו את מצרים ואת בתינו הציל ויקד העם וישתחוו׃"
    },
    {
      "verse": 28,
      "text": "וילכו ויעשו בני ישראל כאשר צוה יהוה את משה ואהרן כן עשו׃"
    },
    {
      "verse": 29,
      "text": "ויהי בחצי הלילה ויהוה הכה כל בכור בארץ מצרים מבכר פרעה הישב על כסאו עד בכור השבי אשר בבית הבור וכל בכור בהמה׃"
    },
    {
      "verse": 30,
      "text": "ויקם פרעה לילה הוא וכל עבדיו וכל מצרים ותהי צעקה גדלה במצרים כי אין בית אשר אין שם מת׃"
    },
    {
      "verse": 31,
      "text": "ויקרא למשה ולאהרן לילה ויאמר קומו צאו מתוך עמי גם אתם גם בני ישראל ולכו עבדו את יהוה כדברכם׃"
    },
    {
      "verse": 32,
      "text": "גם צאנכם גם בקרכם קחו כאשר דברתם ולכו וברכתם גם אתי׃"
    },
    {
      "verse": 33,
      "text": "ותחזק מצרים על העם למהר לשלחם מן הארץ כי אמרו כלנו מתים׃"
    },
    {
      "verse": 34,
      "text": "וישא העם את בצקו טרם יחמץ משארתם צררת בשמלתם על שכמם׃"
    },
    {
      "verse": 35,
      "text": "ובני ישראל עשו כדבר משה וישאלו ממצרים כלי כסף וכלי זהב ושמלת׃"
    },
    {
      "verse": 36,
      "text": "ויהוה נתן את חן העם בעיני מצרים וישאלום וינצלו את מצרים׃"
    },
    {
      "verse": 37,
      "text": "ויסעו בני ישראל מרעמסס סכתה כשש מאות אלף רגלי הגברים לבד מטף׃"
    },
    {
      "verse": 38,
      "text": "וגם ערב רב עלה אתם וצאן ובקר מקנה כבד מאד׃"
    },
    {
      "verse": 39,
      "text": "ויאפו את הבצק אשר הוציאו ממצרים עגת מצות כי לא חמץ כי גרשו ממצרים ולא יכלו להתמהמה וגם צדה לא עשו להם׃"
    },
    {
      "verse": 40,
      "text": "ומושב בני ישראל אשר ישבו במצרים שלשים שנה וארבע מאות שנה׃"
    },
    {
      "verse": 41,
      "text": "ויהי מקץ שלשים שנה וארבע מאות שנה ויהי בעצם היום הזה יצאו כל צבאות יהוה מארץ מצרים׃"
    },
    {
      "verse": 42,
      "text": "ליל שמרים הוא ליהוה להוציאם מארץ מצרים הוא הלילה הזה ליהוה שמרים לכל בני ישראל לדרתם׃"
    },
    {
      "verse": 43,
      "text": "ויאמר יהוה אל משה ואהרן זאת חקת הפסח כל בן נכר לא יאכל בו׃"
    },
    {
      "verse": 44,
      "text": "וכל עבד איש מקנת כסף ומלתה אתו אז יאכל בו׃"
    },
    {
      "verse": 45,
      "text": "תושב ושכיר לא יאכל בו׃"
    },
    {
      "verse": 46,
      "text": "בבית אחד יאכל לא תוציא מן הבית מן הבשר חוצה ועצם לא תשברו בו׃"
    },
    {
      "verse": 47,
      "text": "כל עדת ישראל יעשו אתו׃"
    },
    {
      "verse": 48,
      "text": "וכי יגור אתך גר ועשה פסח ליהוה המול לו כל זכר ואז יקרב לעשתו והיה כאזרח הארץ וכל ערל לא יאכל בו׃"
    },
    {
      "verse": 49,
      "text": "תורה אחת יהיה לאזרח ולגר הגר בתוככם׃"
    },
    {
      "verse": 50,
      "text": "ויעשו כל בני ישראל כאשר צוה יהוה את משה ואת אהרן כן עשו׃"
    },
    {
      "verse": 51,
      "text": "ויהי בעצם היום הזה הוציא יהוה את בני ישראל מארץ מצרים על צבאתם׃"
    }
  ]
}
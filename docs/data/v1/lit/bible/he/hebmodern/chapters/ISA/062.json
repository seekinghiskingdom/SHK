{
  "book_id": "ISA",
  "chapter": 62,
  "verses": [
    {
      "verse": 1,
      "text": "למען ציון לא אחשה ולמען ירושלם לא אשקוט עד יצא כנגה צדקה וישועתה כלפיד יבער׃"
    },
    {
      "verse": 2,
      "text": "וראו גוים צדקך וכל מלכים כבודך וקרא לך שם חדש אשר פי יהוה יקבנו׃"
    },
    {
      "verse": 3,
      "text": "והיית עטרת תפארת ביד יהוה וצנוף מלוכה בכף אלהיך׃"
    },
    {
      "verse": 4,
      "text": "לא יאמר לך עוד עזובה ולארצך לא יאמר עוד שממה כי לך יקרא חפצי בה ולארצך בעולה כי חפץ יהוה בך וארצך תבעל׃"
    },
    {
      "verse": 5,
      "text": "כי יבעל בחור בתולה יבעלוך בניך ומשוש חתן על כלה ישיש עליך אלהיך׃"
    },
    {
      "verse": 6,
      "text": "על חומתיך ירושלם הפקדתי שמרים כל היום וכל הלילה תמיד לא יחשו המזכרים את יהוה אל דמי לכם׃"
    },
    {
      "verse": 7,
      "text": "ואל תתנו דמי לו עד יכונן ועד ישים את ירושלם תהלה בארץ׃"
    },
    {
      "verse": 8,
      "text": "נשבע יהוה בימינו ובזרוע עזו אם אתן את דגנך עוד מאכל לאיביך ואם ישתו בני נכר תירושך אשר יגעת בו׃"
    },
    {
      "verse": 9,
      "text": "כי מאספיו יאכלהו והללו את יהוה ומקבציו ישתהו בחצרות קדשי׃"
    },
    {
      "verse": 10,
      "text": "עברו עברו בשערים פנו דרך העם סלו סלו המסלה סקלו מאבן הרימו נס על העמים׃"
    },
    {
      "verse": 11,
      "text": "הנה יהוה השמיע אל קצה הארץ אמרו לבת ציון הנה ישעך בא הנה שכרו אתו ופעלתו לפניו׃"
    },
    {
      "verse": 12,
      "text": "וקראו להם עם הקדש גאולי יהוה ולך יקרא דרושה עיר לא נעזבה׃"
    }
  ]
}
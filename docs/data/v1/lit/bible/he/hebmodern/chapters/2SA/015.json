{
  "book_id": "2SA",
  "chapter": 15,
  "verses": [
    {
      "verse": 1,
      "text": "ויהי מאחרי כן ויעש לו אבשלום מרכבה וססים וחמשים איש רצים לפניו׃"
    },
    {
      "verse": 2,
      "text": "והשכים אבשלום ועמד על יד דרך השער ויהי כל האיש אשר יהיה לו ריב לבוא אל המלך למשפט ויקרא אבשלום אליו ויאמר אי מזה עיר אתה ויאמר מאחד שבטי ישראל עבדך׃"
    },
    {
      "verse": 3,
      "text": "ויאמר אליו אבשלום ראה דברך טובים ונכחים ושמע אין לך מאת המלך׃"
    },
    {
      "verse": 4,
      "text": "ויאמר אבשלום מי ישמני שפט בארץ ועלי יבוא כל איש אשר יהיה לו ריב ומשפט והצדקתיו׃"
    },
    {
      "verse": 5,
      "text": "והיה בקרב איש להשתחות לו ושלח את ידו והחזיק לו ונשק לו׃"
    },
    {
      "verse": 6,
      "text": "ויעש אבשלום כדבר הזה לכל ישראל אשר יבאו למשפט אל המלך ויגנב אבשלום את לב אנשי ישראל׃"
    },
    {
      "verse": 7,
      "text": "ויהי מקץ ארבעים שנה ויאמר אבשלום אל המלך אלכה נא ואשלם את נדרי אשר נדרתי ליהוה בחברון׃"
    },
    {
      "verse": 8,
      "text": "כי נדר נדר עבדך בשבתי בגשור בארם לאמר אם ישיב ישיבני יהוה ירושלם ועבדתי את יהוה׃"
    },
    {
      "verse": 9,
      "text": "ויאמר לו המלך לך בשלום ויקם וילך חברונה׃"
    },
    {
      "verse": 10,
      "text": "וישלח אבשלום מרגלים בכל שבטי ישראל לאמר כשמעכם את קול השפר ואמרתם מלך אבשלום בחברון׃"
    },
    {
      "verse": 11,
      "text": "ואת אבשלום הלכו מאתים איש מירושלם קראים והלכים לתמם ולא ידעו כל דבר׃"
    },
    {
      "verse": 12,
      "text": "וישלח אבשלום את אחיתפל הגילני יועץ דוד מעירו מגלה בזבחו את הזבחים ויהי הקשר אמץ והעם הולך ורב את אבשלום׃"
    },
    {
      "verse": 13,
      "text": "ויבא המגיד אל דוד לאמר היה לב איש ישראל אחרי אבשלום׃"
    },
    {
      "verse": 14,
      "text": "ויאמר דוד לכל עבדיו אשר אתו בירושלם קומו ונברחה כי לא תהיה לנו פליטה מפני אבשלום מהרו ללכת פן ימהר והשגנו והדיח עלינו את הרעה והכה העיר לפי חרב׃"
    },
    {
      "verse": 15,
      "text": "ויאמרו עבדי המלך אל המלך ככל אשר יבחר אדני המלך הנה עבדיך׃"
    },
    {
      "verse": 16,
      "text": "ויצא המלך וכל ביתו ברגליו ויעזב המלך את עשר נשים פלגשים לשמר הבית׃"
    },
    {
      "verse": 17,
      "text": "ויצא המלך וכל העם ברגליו ויעמדו בית המרחק׃"
    },
    {
      "verse": 18,
      "text": "וכל עבדיו עברים על ידו וכל הכרתי וכל הפלתי וכל הגתים שש מאות איש אשר באו ברגלו מגת עברים על פני המלך׃"
    },
    {
      "verse": 19,
      "text": "ויאמר המלך אל אתי הגתי למה תלך גם אתה אתנו שוב ושב עם המלך כי נכרי אתה וגם גלה אתה למקומך׃"
    },
    {
      "verse": 20,
      "text": "תמול בואך והיום אנועך עמנו ללכת ואני הולך על אשר אני הולך שוב והשב את אחיך עמך חסד ואמת׃"
    },
    {
      "verse": 21,
      "text": "ויען אתי את המלך ויאמר חי יהוה וחי אדני המלך כי אם במקום אשר יהיה שם אדני המלך אם למות אם לחיים כי שם יהיה עבדך׃"
    },
    {
      "verse": 22,
      "text": "ויאמר דוד אל אתי לך ועבר ויעבר אתי הגתי וכל אנשיו וכל הטף אשר אתו׃"
    },
    {
      "verse": 23,
      "text": "וכל הארץ בוכים קול גדול וכל העם עברים והמלך עבר בנחל קדרון וכל העם עברים על פני דרך את המדבר׃"
    },
    {
      "verse": 24,
      "text": "והנה גם צדוק וכל הלוים אתו נשאים את ארון ברית האלהים ויצקו את ארון האלהים ויעל אביתר עד תם כל העם לעבור מן העיר׃"
    },
    {
      "verse": 25,
      "text": "ויאמר המלך לצדוק השב את ארון האלהים העיר אם אמצא חן בעיני יהוה והשבני והראני אתו ואת נוהו׃"
    },
    {
      "verse": 26,
      "text": "ואם כה יאמר לא חפצתי בך הנני יעשה לי כאשר טוב בעיניו׃"
    },
    {
      "verse": 27,
      "text": "ויאמר המלך אל צדוק הכהן הרואה אתה שבה העיר בשלום ואחימעץ בנך ויהונתן בן אביתר שני בניכם אתכם׃"
    },
    {
      "verse": 28,
      "text": "ראו אנכי מתמהמה בעברות המדבר עד בוא דבר מעמכם להגיד לי׃"
    },
    {
      "verse": 29,
      "text": "וישב צדוק ואביתר את ארון האלהים ירושלם וישבו שם׃"
    },
    {
      "verse": 30,
      "text": "ודוד עלה במעלה הזיתים עלה ובוכה וראש לו חפוי והוא הלך יחף וכל העם אשר אתו חפו איש ראשו ועלו עלה ובכה׃"
    },
    {
      "verse": 31,
      "text": "ודוד הגיד לאמר אחיתפל בקשרים עם אבשלום ויאמר דוד סכל נא את עצת אחיתפל יהוה׃"
    },
    {
      "verse": 32,
      "text": "ויהי דוד בא עד הראש אשר ישתחוה שם לאלהים והנה לקראתו חושי הארכי קרוע כתנתו ואדמה על ראשו׃"
    },
    {
      "verse": 33,
      "text": "ויאמר לו דוד אם עברת אתי והית עלי למשא׃"
    },
    {
      "verse": 34,
      "text": "ואם העיר תשוב ואמרת לאבשלום עבדך אני המלך אהיה עבד אביך ואני מאז ועתה ואני עבדך והפרתה לי את עצת אחיתפל׃"
    },
    {
      "verse": 35,
      "text": "והלוא עמך שם צדוק ואביתר הכהנים והיה כל הדבר אשר תשמע מבית המלך תגיד לצדוק ולאביתר הכהנים׃"
    },
    {
      "verse": 36,
      "text": "הנה שם עמם שני בניהם אחימעץ לצדוק ויהונתן לאביתר ושלחתם בידם אלי כל דבר אשר תשמעו׃"
    },
    {
      "verse": 37,
      "text": "ויבא חושי רעה דוד העיר ואבשלם יבא ירושלם׃"
    }
  ]
}
{
  "book_id": "JON",
  "chapter": 2,
  "verses": [
    {
      "verse": 1,
      "text": "ויתפלל יונה אל יהוה אלהיו ממעי הדגה׃"
    },
    {
      "verse": 2,
      "text": "ויאמר קראתי מצרה לי אל יהוה ויענני מבטן שאול שועתי שמעת קולי׃"
    },
    {
      "verse": 3,
      "text": "ותשליכני מצולה בלבב ימים ונהר יסבבני כל משבריך וגליך עלי עברו׃"
    },
    {
      "verse": 4,
      "text": "ואני אמרתי נגרשתי מנגד עיניך אך אוסיף להביט אל היכל קדשך׃"
    },
    {
      "verse": 5,
      "text": "אפפוני מים עד נפש תהום יסבבני סוף חבוש לראשי׃"
    },
    {
      "verse": 6,
      "text": "לקצבי הרים ירדתי הארץ ברחיה בעדי לעולם ותעל משחת חיי יהוה אלהי׃"
    },
    {
      "verse": 7,
      "text": "בהתעטף עלי נפשי את יהוה זכרתי ותבוא אליך תפלתי אל היכל קדשך׃"
    },
    {
      "verse": 8,
      "text": "משמרים הבלי שוא חסדם יעזבו׃"
    },
    {
      "verse": 9,
      "text": "ואני בקול תודה אזבחה לך אשר נדרתי אשלמה ישועתה ליהוה׃"
    },
    {
      "verse": 10,
      "text": "ויאמר יהוה לדג ויקא את יונה אל היבשה׃"
    }
  ]
}
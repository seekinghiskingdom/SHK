{
  "book_id": "JOS",
  "chapter": 1,
  "verses": [
    {
      "verse": 1,
      "text": "ויהי אחרי מות משה עבד יהוה ויאמר יהוה אל יהושע בן נון משרת משה לאמר׃"
    },
    {
      "verse": 2,
      "text": "משה עבדי מת ועתה קום עבר את הירדן הזה אתה וכל העם הזה אל הארץ אשר אנכי נתן להם לבני ישראל׃"
    },
    {
      "verse": 3,
      "text": "כל מקום אשר תדרך כף רגלכם בו לכם נתתיו כאשר דברתי אל משה׃"
    },
    {
      "verse": 4,
      "text": "מהמדבר והלבנון הזה ועד הנהר הגדול נהר פרת כל ארץ החתים ועד הים הגדול מבוא השמש יהיה גבולכם׃"
    },
    {
      "verse": 5,
      "text": "לא יתיצב איש לפניך כל ימי חייך כאשר הייתי עם משה אהיה עמך לא ארפך ולא אעזבך׃"
    },
    {
      "verse": 6,
      "text": "חזק ואמץ כי אתה תנחיל את העם הזה את הארץ אשר נשבעתי לאבותם לתת להם׃"
    },
    {
      "verse": 7,
      "text": "רק חזק ואמץ מאד לשמר לעשות ככל התורה אשר צוך משה עבדי אל תסור ממנו ימין ושמאול למען תשכיל בכל אשר תלך׃"
    },
    {
      "verse": 8,
      "text": "לא ימוש ספר התורה הזה מפיך והגית בו יומם ולילה למען תשמר לעשות ככל הכתוב בו כי אז תצליח את דרכך ואז תשכיל׃"
    },
    {
      "verse": 9,
      "text": "הלוא צויתיך חזק ואמץ אל תערץ ואל תחת כי עמך יהוה אלהיך בכל אשר תלך׃"
    },
    {
      "verse": 10,
      "text": "ויצו יהושע את שטרי העם לאמר׃"
    },
    {
      "verse": 11,
      "text": "עברו בקרב המחנה וצוו את העם לאמר הכינו לכם צידה כי בעוד שלשת ימים אתם עברים את הירדן הזה לבוא לרשת את הארץ אשר יהוה אלהיכם נתן לכם לרשתה׃"
    },
    {
      "verse": 12,
      "text": "ולראובני ולגדי ולחצי שבט המנשה אמר יהושע לאמר׃"
    },
    {
      "verse": 13,
      "text": "זכור את הדבר אשר צוה אתכם משה עבד יהוה לאמר יהוה אלהיכם מניח לכם ונתן לכם את הארץ הזאת׃"
    },
    {
      "verse": 14,
      "text": "נשיכם טפכם ומקניכם ישבו בארץ אשר נתן לכם משה בעבר הירדן ואתם תעברו חמשים לפני אחיכם כל גבורי החיל ועזרתם אותם׃"
    },
    {
      "verse": 15,
      "text": "עד אשר יניח יהוה לאחיכם ככם וירשו גם המה את הארץ אשר יהוה אלהיכם נתן להם ושבתם לארץ ירשתכם וירשתם אותה אשר נתן לכם משה עבד יהוה בעבר הירדן מזרח השמש׃"
    },
    {
      "verse": 16,
      "text": "ויענו את יהושע לאמר כל אשר צויתנו נעשה ואל כל אשר תשלחנו נלך׃"
    },
    {
      "verse": 17,
      "text": "ככל אשר שמענו אל משה כן נשמע אליך רק יהיה יהוה אלהיך עמך כאשר היה עם משה׃"
    },
    {
      "verse": 18,
      "text": "כל איש אשר ימרה את פיך ולא ישמע את דבריך לכל אשר תצונו יומת רק חזק ואמץ׃"
    }
  ]
}
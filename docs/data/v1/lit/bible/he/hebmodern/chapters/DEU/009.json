{
  "book_id": "DEU",
  "chapter": 9,
  "verses": [
    {
      "verse": 1,
      "text": "שמע ישראל אתה עבר היום את הירדן לבא לרשת גוים גדלים ועצמים ממך ערים גדלת ובצרת בשמים׃"
    },
    {
      "verse": 2,
      "text": "עם גדול ורם בני ענקים אשר אתה ידעת ואתה שמעת מי יתיצב לפני בני ענק׃"
    },
    {
      "verse": 3,
      "text": "וידעת היום כי יהוה אלהיך הוא העבר לפניך אש אכלה הוא ישמידם והוא יכניעם לפניך והורשתם והאבדתם מהר כאשר דבר יהוה לך׃"
    },
    {
      "verse": 4,
      "text": "אל תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשת את הארץ הזאת וברשעת הגוים האלה יהוה מורישם מפניך׃"
    },
    {
      "verse": 5,
      "text": "לא בצדקתך ובישר לבבך אתה בא לרשת את ארצם כי ברשעת הגוים האלה יהוה אלהיך מורישם מפניך ולמען הקים את הדבר אשר נשבע יהוה לאבתיך לאברהם ליצחק וליעקב׃"
    },
    {
      "verse": 6,
      "text": "וידעת כי לא בצדקתך יהוה אלהיך נתן לך את הארץ הטובה הזאת לרשתה כי עם קשה ערף אתה׃"
    },
    {
      "verse": 7,
      "text": "זכר אל תשכח את אשר הקצפת את יהוה אלהיך במדבר למן היום אשר יצאת מארץ מצרים עד באכם עד המקום הזה ממרים הייתם עם יהוה׃"
    },
    {
      "verse": 8,
      "text": "ובחרב הקצפתם את יהוה ויתאנף יהוה בכם להשמיד אתכם׃"
    },
    {
      "verse": 9,
      "text": "בעלתי ההרה לקחת לוחת האבנים לוחת הברית אשר כרת יהוה עמכם ואשב בהר ארבעים יום וארבעים לילה לחם לא אכלתי ומים לא שתיתי׃"
    },
    {
      "verse": 10,
      "text": "ויתן יהוה אלי את שני לוחת האבנים כתבים באצבע אלהים ועליהם ככל הדברים אשר דבר יהוה עמכם בהר מתוך האש ביום הקהל׃"
    },
    {
      "verse": 11,
      "text": "ויהי מקץ ארבעים יום וארבעים לילה נתן יהוה אלי את שני לחת האבנים לחות הברית׃"
    },
    {
      "verse": 12,
      "text": "ויאמר יהוה אלי קום רד מהר מזה כי שחת עמך אשר הוצאת ממצרים סרו מהר מן הדרך אשר צויתם עשו להם מסכה׃"
    },
    {
      "verse": 13,
      "text": "ויאמר יהוה אלי לאמר ראיתי את העם הזה והנה עם קשה ערף הוא׃"
    },
    {
      "verse": 14,
      "text": "הרף ממני ואשמידם ואמחה את שמם מתחת השמים ואעשה אותך לגוי עצום ורב ממנו׃"
    },
    {
      "verse": 15,
      "text": "ואפן וארד מן ההר וההר בער באש ושני לחת הברית על שתי ידי׃"
    },
    {
      "verse": 16,
      "text": "וארא והנה חטאתם ליהוה אלהיכם עשיתם לכם עגל מסכה סרתם מהר מן הדרך אשר צוה יהוה אתכם׃"
    },
    {
      "verse": 17,
      "text": "ואתפש בשני הלחת ואשלכם מעל שתי ידי ואשברם לעיניכם׃"
    },
    {
      "verse": 18,
      "text": "ואתנפל לפני יהוה כראשנה ארבעים יום וארבעים לילה לחם לא אכלתי ומים לא שתיתי על כל חטאתכם אשר חטאתם לעשות הרע בעיני יהוה להכעיסו׃"
    },
    {
      "verse": 19,
      "text": "כי יגרתי מפני האף והחמה אשר קצף יהוה עליכם להשמיד אתכם וישמע יהוה אלי גם בפעם ההוא׃"
    },
    {
      "verse": 20,
      "text": "ובאהרן התאנף יהוה מאד להשמידו ואתפלל גם בעד אהרן בעת ההוא׃"
    },
    {
      "verse": 21,
      "text": "ואת חטאתכם אשר עשיתם את העגל לקחתי ואשרף אתו באש ואכת אתו טחון היטב עד אשר דק לעפר ואשלך את עפרו אל הנחל הירד מן ההר׃"
    },
    {
      "verse": 22,
      "text": "ובתבערה ובמסה ובקברת התאוה מקצפים הייתם את יהוה׃"
    },
    {
      "verse": 23,
      "text": "ובשלח יהוה אתכם מקדש ברנע לאמר עלו ורשו את הארץ אשר נתתי לכם ותמרו את פי יהוה אלהיכם ולא האמנתם לו ולא שמעתם בקלו׃"
    },
    {
      "verse": 24,
      "text": "ממרים הייתם עם יהוה מיום דעתי אתכם׃"
    },
    {
      "verse": 25,
      "text": "ואתנפל לפני יהוה את ארבעים היום ואת ארבעים הלילה אשר התנפלתי כי אמר יהוה להשמיד אתכם׃"
    },
    {
      "verse": 26,
      "text": "ואתפלל אל יהוה ואמר אדני יהוה אל תשחת עמך ונחלתך אשר פדית בגדלך אשר הוצאת ממצרים ביד חזקה׃"
    },
    {
      "verse": 27,
      "text": "זכר לעבדיך לאברהם ליצחק וליעקב אל תפן אל קשי העם הזה ואל רשעו ואל חטאתו׃"
    },
    {
      "verse": 28,
      "text": "פן יאמרו הארץ אשר הוצאתנו משם מבלי יכלת יהוה להביאם אל הארץ אשר דבר להם ומשנאתו אותם הוציאם להמתם במדבר׃"
    },
    {
      "verse": 29,
      "text": "והם עמך ונחלתך אשר הוצאת בכחך הגדל ובזרעך הנטויה׃"
    }
  ]
}
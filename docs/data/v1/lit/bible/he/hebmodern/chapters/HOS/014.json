{
  "book_id": "HOS",
  "chapter": 14,
  "verses": [
    {
      "verse": 1,
      "text": "שובה ישראל עד יהוה אלהיך כי כשלת בעונך׃"
    },
    {
      "verse": 2,
      "text": "קחו עמכם דברים ושובו אל יהוה אמרו אליו כל תשא עון וקח טוב ונשלמה פרים שפתינו׃"
    },
    {
      "verse": 3,
      "text": "אשור לא יושיענו על סוס לא נרכב ולא נאמר עוד אלהינו למעשה ידינו אשר בך ירחם יתום׃"
    },
    {
      "verse": 4,
      "text": "ארפא משובתם אהבם נדבה כי שב אפי ממנו׃"
    },
    {
      "verse": 5,
      "text": "אהיה כטל לישראל יפרח כשושנה ויך שרשיו כלבנון׃"
    },
    {
      "verse": 6,
      "text": "ילכו ינקותיו ויהי כזית הודו וריח לו כלבנון׃"
    },
    {
      "verse": 7,
      "text": "ישבו ישבי בצלו יחיו דגן ויפרחו כגפן זכרו כיין לבנון׃"
    },
    {
      "verse": 8,
      "text": "אפרים מה לי עוד לעצבים אני עניתי ואשורנו אני כברוש רענן ממני פריך נמצא׃"
    },
    {
      "verse": 9,
      "text": "מי חכם ויבן אלה נבון וידעם כי ישרים דרכי יהוה וצדקים ילכו בם ופשעים יכשלו בם׃"
    }
  ]
}
{
  "book_id": "ZEC",
  "chapter": 11,
  "verses": [
    {
      "verse": 1,
      "text": "פתח לבנון דלתיך ותאכל אש בארזיך׃"
    },
    {
      "verse": 2,
      "text": "הילל ברוש כי נפל ארז אשר אדרים שדדו הילילו אלוני בשן כי ירד יער הבצור׃"
    },
    {
      "verse": 3,
      "text": "קול יללת הרעים כי שדדה אדרתם קול שאגת כפירים כי שדד גאון הירדן׃"
    },
    {
      "verse": 4,
      "text": "כה אמר יהוה אלהי רעה את צאן ההרגה׃"
    },
    {
      "verse": 5,
      "text": "אשר קניהן יהרגן ולא יאשמו ומכריהן יאמר ברוך יהוה ואעשר ורעיהם לא יחמול עליהן׃"
    },
    {
      "verse": 6,
      "text": "כי לא אחמול עוד על ישבי הארץ נאם יהוה והנה אנכי ממציא את האדם איש ביד רעהו וביד מלכו וכתתו את הארץ ולא אציל מידם׃"
    },
    {
      "verse": 7,
      "text": "וארעה את צאן ההרגה לכן עניי הצאן ואקח לי שני מקלות לאחד קראתי נעם ולאחד קראתי חבלים וארעה את הצאן׃"
    },
    {
      "verse": 8,
      "text": "ואכחד את שלשת הרעים בירח אחד ותקצר נפשי בהם וגם נפשם בחלה בי׃"
    },
    {
      "verse": 9,
      "text": "ואמר לא ארעה אתכם המתה תמות והנכחדת תכחד והנשארות תאכלנה אשה את בשר רעותה׃"
    },
    {
      "verse": 10,
      "text": "ואקח את מקלי את נעם ואגדע אתו להפיר את בריתי אשר כרתי את כל העמים׃"
    },
    {
      "verse": 11,
      "text": "ותפר ביום ההוא וידעו כן עניי הצאן השמרים אתי כי דבר יהוה הוא׃"
    },
    {
      "verse": 12,
      "text": "ואמר אליהם אם טוב בעיניכם הבו שכרי ואם לא חדלו וישקלו את שכרי שלשים כסף׃"
    },
    {
      "verse": 13,
      "text": "ויאמר יהוה אלי השליכהו אל היוצר אדר היקר אשר יקרתי מעליהם ואקחה שלשים הכסף ואשליך אתו בית יהוה אל היוצר׃"
    },
    {
      "verse": 14,
      "text": "ואגדע את מקלי השני את החבלים להפר את האחוה בין יהודה ובין ישראל׃"
    },
    {
      "verse": 15,
      "text": "ויאמר יהוה אלי עוד קח לך כלי רעה אולי׃"
    },
    {
      "verse": 16,
      "text": "כי הנה אנכי מקים רעה בארץ הנכחדות לא יפקד הנער לא יבקש והנשברת לא ירפא הנצבה לא יכלכל ובשר הבריאה יאכל ופרסיהן יפרק׃"
    },
    {
      "verse": 17,
      "text": "הוי רעי האליל עזבי הצאן חרב על זרועו ועל עין ימינו זרעו יבוש תיבש ועין ימינו כהה תכהה׃"
    }
  ]
}
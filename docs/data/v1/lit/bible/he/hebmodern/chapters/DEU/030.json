{
  "book_id": "DEU",
  "chapter": 30,
  "verses": [
    {
      "verse": 1,
      "text": "והיה כי יבאו עליך כל הדברים האלה הברכה והקללה אשר נתתי לפניך והשבת אל לבבך בכל הגוים אשר הדיחך יהוה אלהיך שמה׃"
    },
    {
      "verse": 2,
      "text": "ושבת עד יהוה אלהיך ושמעת בקלו ככל אשר אנכי מצוך היום אתה ובניך בכל לבבך ובכל נפשך׃"
    },
    {
      "verse": 3,
      "text": "ושב יהוה אלהיך את שבותך ורחמך ושב וקבצך מכל העמים אשר הפיצך יהוה אלהיך שמה׃"
    },
    {
      "verse": 4,
      "text": "אם יהיה נדחך בקצה השמים משם יקבצך יהוה אלהיך ומשם יקחך׃"
    },
    {
      "verse": 5,
      "text": "והביאך יהוה אלהיך אל הארץ אשר ירשו אבתיך וירשתה והיטבך והרבך מאבתיך׃"
    },
    {
      "verse": 6,
      "text": "ומל יהוה אלהיך את לבבך ואת לבב זרעך לאהבה את יהוה אלהיך בכל לבבך ובכל נפשך למען חייך׃"
    },
    {
      "verse": 7,
      "text": "ונתן יהוה אלהיך את כל האלות האלה על איביך ועל שנאיך אשר רדפוך׃"
    },
    {
      "verse": 8,
      "text": "ואתה תשוב ושמעת בקול יהוה ועשית את כל מצותיו אשר אנכי מצוך היום׃"
    },
    {
      "verse": 9,
      "text": "והותירך יהוה אלהיך בכל מעשה ידך בפרי בטנך ובפרי בהמתך ובפרי אדמתך לטובה כי ישוב יהוה לשוש עליך לטוב כאשר שש על אבתיך׃"
    },
    {
      "verse": 10,
      "text": "כי תשמע בקול יהוה אלהיך לשמר מצותיו וחקתיו הכתובה בספר התורה הזה כי תשוב אל יהוה אלהיך בכל לבבך ובכל נפשך׃"
    },
    {
      "verse": 11,
      "text": "כי המצוה הזאת אשר אנכי מצוך היום לא נפלאת הוא ממך ולא רחקה הוא׃"
    },
    {
      "verse": 12,
      "text": "לא בשמים הוא לאמר מי יעלה לנו השמימה ויקחה לנו וישמענו אתה ונעשנה׃"
    },
    {
      "verse": 13,
      "text": "ולא מעבר לים הוא לאמר מי יעבר לנו אל עבר הים ויקחה לנו וישמענו אתה ונעשנה׃"
    },
    {
      "verse": 14,
      "text": "כי קרוב אליך הדבר מאד בפיך ובלבבך לעשתו׃"
    },
    {
      "verse": 15,
      "text": "ראה נתתי לפניך היום את החיים ואת הטוב ואת המות ואת הרע׃"
    },
    {
      "verse": 16,
      "text": "אשר אנכי מצוך היום לאהבה את יהוה אלהיך ללכת בדרכיו ולשמר מצותיו וחקתיו ומשפטיו וחיית ורבית וברכך יהוה אלהיך בארץ אשר אתה בא שמה לרשתה׃"
    },
    {
      "verse": 17,
      "text": "ואם יפנה לבבך ולא תשמע ונדחת והשתחוית לאלהים אחרים ועבדתם׃"
    },
    {
      "verse": 18,
      "text": "הגדתי לכם היום כי אבד תאבדון לא תאריכן ימים על האדמה אשר אתה עבר את הירדן לבא שמה לרשתה׃"
    },
    {
      "verse": 19,
      "text": "העידתי בכם היום את השמים ואת הארץ החיים והמות נתתי לפניך הברכה והקללה ובחרת בחיים למען תחיה אתה וזרעך׃"
    },
    {
      "verse": 20,
      "text": "לאהבה את יהוה אלהיך לשמע בקלו ולדבקה בו כי הוא חייך וארך ימיך לשבת על האדמה אשר נשבע יהוה לאבתיך לאברהם ליצחק וליעקב לתת להם׃"
    }
  ]
}
{
  "book_id": "EZK",
  "chapter": 35,
  "verses": [
    {
      "verse": 1,
      "text": "ויהי דבר יהוה אלי לאמר׃"
    },
    {
      "verse": 2,
      "text": "בן אדם שים פניך על הר שעיר והנבא עליו׃"
    },
    {
      "verse": 3,
      "text": "ואמרת לו כה אמר אדני יהוה הנני אליך הר שעיר ונטיתי ידי עליך ונתתיך שממה ומשמה׃"
    },
    {
      "verse": 4,
      "text": "עריך חרבה אשים ואתה שממה תהיה וידעת כי אני יהוה׃"
    },
    {
      "verse": 5,
      "text": "יען היות לך איבת עולם ותגר את בני ישראל על ידי חרב בעת אידם בעת עון קץ׃"
    },
    {
      "verse": 6,
      "text": "לכן חי אני נאם אדני יהוה כי לדם אעשך ודם ירדפך אם לא דם שנאת ודם ירדפך׃"
    },
    {
      "verse": 7,
      "text": "ונתתי את הר שעיר לשממה ושממה והכרתי ממנו עבר ושב׃"
    },
    {
      "verse": 8,
      "text": "ומלאתי את הריו חלליו גבעותיך וגיאותיך וכל אפיקיך חללי חרב יפלו בהם׃"
    },
    {
      "verse": 9,
      "text": "שממות עולם אתנך ועריך לא תישבנה וידעתם כי אני יהוה׃"
    },
    {
      "verse": 10,
      "text": "יען אמרך את שני הגוים ואת שתי הארצות לי תהיינה וירשנוה ויהוה שם היה׃"
    },
    {
      "verse": 11,
      "text": "לכן חי אני נאם אדני יהוה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך׃"
    },
    {
      "verse": 12,
      "text": "וידעת כי אני יהוה שמעתי את כל נאצותיך אשר אמרת על הרי ישראל לאמר שממה לנו נתנו לאכלה׃"
    },
    {
      "verse": 13,
      "text": "ותגדילו עלי בפיכם והעתרתם עלי דבריכם אני שמעתי׃"
    },
    {
      "verse": 14,
      "text": "כה אמר אדני יהוה כשמח כל הארץ שממה אעשה לך׃"
    },
    {
      "verse": 15,
      "text": "כשמחתך לנחלת בית ישראל על אשר שממה כן אעשה לך שממה תהיה הר שעיר וכל אדום כלה וידעו כי אני יהוה׃"
    }
  ]
}
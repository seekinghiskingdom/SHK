{
  "book_id": "GEN",
  "chapter": 34,
  "verses": [
    {
      "verse": 1,
      "text": "ותצא דינה בת לאה אשר ילדה ליעקב לראות בבנות הארץ׃"
    },
    {
      "verse": 2,
      "text": "וירא אתה שכם בן חמור החוי נשיא הארץ ויקח אתה וישכב אתה ויענה׃"
    },
    {
      "verse": 3,
      "text": "ותדבק נפשו בדינה בת יעקב ויאהב את הנער וידבר על לב הנער׃"
    },
    {
      "verse": 4,
      "text": "ויאמר שכם אל חמור אביו לאמר קח לי את הילדה הזאת לאשה׃"
    },
    {
      "verse": 5,
      "text": "ויעקב שמע כי טמא את דינה בתו ובניו היו את מקנהו בשדה והחרש יעקב עד באם׃"
    },
    {
      "verse": 6,
      "text": "ויצא חמור אבי שכם אל יעקב לדבר אתו׃"
    },
    {
      "verse": 7,
      "text": "ובני יעקב באו מן השדה כשמעם ויתעצבו האנשים ויחר להם מאד כי נבלה עשה בישראל לשכב את בת יעקב וכן לא יעשה׃"
    },
    {
      "verse": 8,
      "text": "וידבר חמור אתם לאמר שכם בני חשקה נפשו בבתכם תנו נא אתה לו לאשה׃"
    },
    {
      "verse": 9,
      "text": "והתחתנו אתנו בנתיכם תתנו לנו ואת בנתינו תקחו לכם׃"
    },
    {
      "verse": 10,
      "text": "ואתנו תשבו והארץ תהיה לפניכם שבו וסחרוה והאחזו בה׃"
    },
    {
      "verse": 11,
      "text": "ויאמר שכם אל אביה ואל אחיה אמצא חן בעיניכם ואשר תאמרו אלי אתן׃"
    },
    {
      "verse": 12,
      "text": "הרבו עלי מאד מהר ומתן ואתנה כאשר תאמרו אלי ותנו לי את הנער לאשה׃"
    },
    {
      "verse": 13,
      "text": "ויענו בני יעקב את שכם ואת חמור אביו במרמה וידברו אשר טמא את דינה אחתם׃"
    },
    {
      "verse": 14,
      "text": "ויאמרו אליהם לא נוכל לעשות הדבר הזה לתת את אחתנו לאיש אשר לו ערלה כי חרפה הוא לנו׃"
    },
    {
      "verse": 15,
      "text": "אך בזאת נאות לכם אם תהיו כמנו להמל לכם כל זכר׃"
    },
    {
      "verse": 16,
      "text": "ונתנו את בנתינו לכם ואת בנתיכם נקח לנו וישבנו אתכם והיינו לעם אחד׃"
    },
    {
      "verse": 17,
      "text": "ואם לא תשמעו אלינו להמול ולקחנו את בתנו והלכנו׃"
    },
    {
      "verse": 18,
      "text": "וייטבו דבריהם בעיני חמור ובעיני שכם בן חמור׃"
    },
    {
      "verse": 19,
      "text": "ולא אחר הנער לעשות הדבר כי חפץ בבת יעקב והוא נכבד מכל בית אביו׃"
    },
    {
      "verse": 20,
      "text": "ויבא חמור ושכם בנו אל שער עירם וידברו אל אנשי עירם לאמר׃"
    },
    {
      "verse": 21,
      "text": "האנשים האלה שלמים הם אתנו וישבו בארץ ויסחרו אתה והארץ הנה רחבת ידים לפניהם את בנתם נקח לנו לנשים ואת בנתינו נתן להם׃"
    },
    {
      "verse": 22,
      "text": "אך בזאת יאתו לנו האנשים לשבת אתנו להיות לעם אחד בהמול לנו כל זכר כאשר הם נמלים׃"
    },
    {
      "verse": 23,
      "text": "מקנהם וקנינם וכל בהמתם הלוא לנו הם אך נאותה להם וישבו אתנו׃"
    },
    {
      "verse": 24,
      "text": "וישמעו אל חמור ואל שכם בנו כל יצאי שער עירו וימלו כל זכר כל יצאי שער עירו׃"
    },
    {
      "verse": 25,
      "text": "ויהי ביום השלישי בהיותם כאבים ויקחו שני בני יעקב שמעון ולוי אחי דינה איש חרבו ויבאו על העיר בטח ויהרגו כל זכר׃"
    },
    {
      "verse": 26,
      "text": "ואת חמור ואת שכם בנו הרגו לפי חרב ויקחו את דינה מבית שכם ויצאו׃"
    },
    {
      "verse": 27,
      "text": "בני יעקב באו על החללים ויבזו העיר אשר טמאו אחותם׃"
    },
    {
      "verse": 28,
      "text": "את צאנם ואת בקרם ואת חמריהם ואת אשר בעיר ואת אשר בשדה לקחו׃"
    },
    {
      "verse": 29,
      "text": "ואת כל חילם ואת כל טפם ואת נשיהם שבו ויבזו ואת כל אשר בבית׃"
    },
    {
      "verse": 30,
      "text": "ויאמר יעקב אל שמעון ואל לוי עכרתם אתי להבאישני בישב הארץ בכנעני ובפרזי ואני מתי מספר ונאספו עלי והכוני ונשמדתי אני וביתי׃"
    },
    {
      "verse": 31,
      "text": "ויאמרו הכזונה יעשה את אחותנו׃"
    }
  ]
}
{
  "book_id": "JOS",
  "chapter": 4,
  "verses": [
    {
      "verse": 1,
      "text": "ויהי כאשר תמו כל הגוי לעבור את הירדן ויאמר יהוה אל יהושע לאמר׃"
    },
    {
      "verse": 2,
      "text": "קחו לכם מן העם שנים עשר אנשים איש אחד איש אחד משבט׃"
    },
    {
      "verse": 3,
      "text": "וצוו אותם לאמר שאו לכם מזה מתוך הירדן ממצב רגלי הכהנים הכין שתים עשרה אבנים והעברתם אותם עמכם והנחתם אותם במלון אשר תלינו בו הלילה׃"
    },
    {
      "verse": 4,
      "text": "ויקרא יהושע אל שנים העשר איש אשר הכין מבני ישראל איש אחד איש אחד משבט׃"
    },
    {
      "verse": 5,
      "text": "ויאמר להם יהושע עברו לפני ארון יהוה אלהיכם אל תוך הירדן והרימו לכם איש אבן אחת על שכמו למספר שבטי בני ישראל׃"
    },
    {
      "verse": 6,
      "text": "למען תהיה זאת אות בקרבכם כי ישאלון בניכם מחר לאמר מה האבנים האלה לכם׃"
    },
    {
      "verse": 7,
      "text": "ואמרתם להם אשר נכרתו מימי הירדן מפני ארון ברית יהוה בעברו בירדן נכרתו מי הירדן והיו האבנים האלה לזכרון לבני ישראל עד עולם׃"
    },
    {
      "verse": 8,
      "text": "ויעשו כן בני ישראל כאשר צוה יהושע וישאו שתי עשרה אבנים מתוך הירדן כאשר דבר יהוה אל יהושע למספר שבטי בני ישראל ויעברום עמם אל המלון וינחום שם׃"
    },
    {
      "verse": 9,
      "text": "ושתים עשרה אבנים הקים יהושע בתוך הירדן תחת מצב רגלי הכהנים נשאי ארון הברית ויהיו שם עד היום הזה׃"
    },
    {
      "verse": 10,
      "text": "והכהנים נשאי הארון עמדים בתוך הירדן עד תם כל הדבר אשר צוה יהוה את יהושע לדבר אל העם ככל אשר צוה משה את יהושע וימהרו העם ויעברו׃"
    },
    {
      "verse": 11,
      "text": "ויהי כאשר תם כל העם לעבור ויעבר ארון יהוה והכהנים לפני העם׃"
    },
    {
      "verse": 12,
      "text": "ויעברו בני ראובן ובני גד וחצי שבט המנשה חמשים לפני בני ישראל כאשר דבר אליהם משה׃"
    },
    {
      "verse": 13,
      "text": "כארבעים אלף חלוצי הצבא עברו לפני יהוה למלחמה אל ערבות יריחו׃"
    },
    {
      "verse": 14,
      "text": "ביום ההוא גדל יהוה את יהושע בעיני כל ישראל ויראו אתו כאשר יראו את משה כל ימי חייו׃"
    },
    {
      "verse": 15,
      "text": "ויאמר יהוה אל יהושע לאמר׃"
    },
    {
      "verse": 16,
      "text": "צוה את הכהנים נשאי ארון העדות ויעלו מן הירדן׃"
    },
    {
      "verse": 17,
      "text": "ויצו יהושע את הכהנים לאמר עלו מן הירדן׃"
    },
    {
      "verse": 18,
      "text": "ויהי בעלות הכהנים נשאי ארון ברית יהוה מתוך הירדן נתקו כפות רגלי הכהנים אל החרבה וישבו מי הירדן למקומם וילכו כתמול שלשום על כל גדותיו׃"
    },
    {
      "verse": 19,
      "text": "והעם עלו מן הירדן בעשור לחדש הראשון ויחנו בגלגל בקצה מזרח יריחו׃"
    },
    {
      "verse": 20,
      "text": "ואת שתים עשרה האבנים האלה אשר לקחו מן הירדן הקים יהושע בגלגל׃"
    },
    {
      "verse": 21,
      "text": "ויאמר אל בני ישראל לאמר אשר ישאלון בניכם מחר את אבותם לאמר מה האבנים האלה׃"
    },
    {
      "verse": 22,
      "text": "והודעתם את בניכם לאמר ביבשה עבר ישראל את הירדן הזה׃"
    },
    {
      "verse": 23,
      "text": "אשר הוביש יהוה אלהיכם את מי הירדן מפניכם עד עברכם כאשר עשה יהוה אלהיכם לים סוף אשר הוביש מפנינו עד עברנו׃"
    },
    {
      "verse": 24,
      "text": "למען דעת כל עמי הארץ את יד יהוה כי חזקה היא למען יראתם את יהוה אלהיכם כל הימים׃"
    }
  ]
}
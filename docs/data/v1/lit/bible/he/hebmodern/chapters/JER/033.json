{
  "book_id": "JER",
  "chapter": 33,
  "verses": [
    {
      "verse": 1,
      "text": "ויהי דבר יהוה אל ירמיהו שנית והוא עודנו עצור בחצר המטרה לאמר׃"
    },
    {
      "verse": 2,
      "text": "כה אמר יהוה עשה יהוה יוצר אותה להכינה יהוה שמו׃"
    },
    {
      "verse": 3,
      "text": "קרא אלי ואענך ואגידה לך גדלות ובצרות לא ידעתם׃"
    },
    {
      "verse": 4,
      "text": "כי כה אמר יהוה אלהי ישראל על בתי העיר הזאת ועל בתי מלכי יהודה הנתצים אל הסללות ואל החרב׃"
    },
    {
      "verse": 5,
      "text": "באים להלחם את הכשדים ולמלאם את פגרי האדם אשר הכיתי באפי ובחמתי ואשר הסתרתי פני מהעיר הזאת על כל רעתם׃"
    },
    {
      "verse": 6,
      "text": "הנני מעלה לה ארכה ומרפא ורפאתים וגליתי להם עתרת שלום ואמת׃"
    },
    {
      "verse": 7,
      "text": "והשבתי את שבות יהודה ואת שבות ישראל ובנתים כבראשנה׃"
    },
    {
      "verse": 8,
      "text": "וטהרתים מכל עונם אשר חטאו לי וסלחתי לכול עונותיהם אשר חטאו לי ואשר פשעו בי׃"
    },
    {
      "verse": 9,
      "text": "והיתה לי לשם ששון לתהלה ולתפארת לכל גויי הארץ אשר ישמעו את כל הטובה אשר אנכי עשה אתם ופחדו ורגזו על כל הטובה ועל כל השלום אשר אנכי עשה לה׃"
    },
    {
      "verse": 10,
      "text": "כה אמר יהוה עוד ישמע במקום הזה אשר אתם אמרים חרב הוא מאין אדם ומאין בהמה בערי יהודה ובחצות ירושלם הנשמות מאין אדם ומאין יושב ומאין בהמה׃"
    },
    {
      "verse": 11,
      "text": "קול ששון וקול שמחה קול חתן וקול כלה קול אמרים הודו את יהוה צבאות כי טוב יהוה כי לעולם חסדו מבאים תודה בית יהוה כי אשיב את שבות הארץ כבראשנה אמר יהוה׃"
    },
    {
      "verse": 12,
      "text": "כה אמר יהוה צבאות עוד יהיה במקום הזה החרב מאין אדם ועד בהמה ובכל עריו נוה רעים מרבצים צאן׃"
    },
    {
      "verse": 13,
      "text": "בערי ההר בערי השפלה ובערי הנגב ובארץ בנימן ובסביבי ירושלם ובערי יהודה עד תעברנה הצאן על ידי מונה אמר יהוה׃"
    },
    {
      "verse": 14,
      "text": "הנה ימים באים נאם יהוה והקמתי את הדבר הטוב אשר דברתי אל בית ישראל ועל בית יהודה׃"
    },
    {
      "verse": 15,
      "text": "בימים ההם ובעת ההיא אצמיח לדוד צמח צדקה ועשה משפט וצדקה בארץ׃"
    },
    {
      "verse": 16,
      "text": "בימים ההם תושע יהודה וירושלם תשכון לבטח וזה אשר יקרא לה יהוה צדקנו׃"
    },
    {
      "verse": 17,
      "text": "כי כה אמר יהוה לא יכרת לדוד איש ישב על כסא בית ישראל׃"
    },
    {
      "verse": 18,
      "text": "ולכהנים הלוים לא יכרת איש מלפני מעלה עולה ומקטיר מנחה ועשה זבח כל הימים׃"
    },
    {
      "verse": 19,
      "text": "ויהי דבר יהוה אל ירמיהו לאמור׃"
    },
    {
      "verse": 20,
      "text": "כה אמר יהוה אם תפרו את בריתי היום ואת בריתי הלילה ולבלתי היות יומם ולילה בעתם׃"
    },
    {
      "verse": 21,
      "text": "גם בריתי תפר את דוד עבדי מהיות לו בן מלך על כסאו ואת הלוים הכהנים משרתי׃"
    },
    {
      "verse": 22,
      "text": "אשר לא יספר צבא השמים ולא ימד חול הים כן ארבה את זרע דוד עבדי ואת הלוים משרתי אתי׃"
    },
    {
      "verse": 23,
      "text": "ויהי דבר יהוה אל ירמיהו לאמר׃"
    },
    {
      "verse": 24,
      "text": "הלוא ראית מה העם הזה דברו לאמר שתי המשפחות אשר בחר יהוה בהם וימאסם ואת עמי ינאצון מהיות עוד גוי לפניהם׃"
    },
    {
      "verse": 25,
      "text": "כה אמר יהוה אם לא בריתי יומם ולילה חקות שמים וארץ לא שמתי׃"
    },
    {
      "verse": 26,
      "text": "גם זרע יעקוב ודוד עבדי אמאס מקחת מזרעו משלים אל זרע אברהם ישחק ויעקב כי אשוב את שבותם ורחמתים׃"
    }
  ]
}
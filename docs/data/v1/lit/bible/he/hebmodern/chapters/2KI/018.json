{
  "book_id": "2KI",
  "chapter": 18,
  "verses": [
    {
      "verse": 1,
      "text": "ויהי בשנת שלש להושע בן אלה מלך ישראל מלך חזקיה בן אחז מלך יהודה׃"
    },
    {
      "verse": 2,
      "text": "בן עשרים וחמש שנה היה במלכו ועשרים ותשע שנה מלך בירושלם ושם אמו אבי בת זכריה׃"
    },
    {
      "verse": 3,
      "text": "ויעש הישר בעיני יהוה ככל אשר עשה דוד אביו׃"
    },
    {
      "verse": 4,
      "text": "הוא הסיר את הבמות ושבר את המצבת וכרת את האשרה וכתת נחש הנחשת אשר עשה משה כי עד הימים ההמה היו בני ישראל מקטרים לו ויקרא לו נחשתן׃"
    },
    {
      "verse": 5,
      "text": "ביהוה אלהי ישראל בטח ואחריו לא היה כמהו בכל מלכי יהודה ואשר היו לפניו׃"
    },
    {
      "verse": 6,
      "text": "וידבק ביהוה לא סר מאחריו וישמר מצותיו אשר צוה יהוה את משה׃"
    },
    {
      "verse": 7,
      "text": "והיה יהוה עמו בכל אשר יצא ישכיל וימרד במלך אשור ולא עבדו׃"
    },
    {
      "verse": 8,
      "text": "הוא הכה את פלשתים עד עזה ואת גבוליה ממגדל נוצרים עד עיר מבצר׃"
    },
    {
      "verse": 9,
      "text": "ויהי בשנה הרביעית למלך חזקיהו היא השנה השביעית להושע בן אלה מלך ישראל עלה שלמנאסר מלך אשור על שמרון ויצר עליה׃"
    },
    {
      "verse": 10,
      "text": "וילכדה מקצה שלש שנים בשנת שש לחזקיה היא שנת תשע להושע מלך ישראל נלכדה שמרון׃"
    },
    {
      "verse": 11,
      "text": "ויגל מלך אשור את ישראל אשורה וינחם בחלח ובחבור נהר גוזן וערי מדי׃"
    },
    {
      "verse": 12,
      "text": "על אשר לא שמעו בקול יהוה אלהיהם ויעברו את בריתו את כל אשר צוה משה עבד יהוה ולא שמעו ולא עשו׃"
    },
    {
      "verse": 13,
      "text": "ובארבע עשרה שנה למלך חזקיה עלה סנחריב מלך אשור על כל ערי יהודה הבצרות ויתפשם׃"
    },
    {
      "verse": 14,
      "text": "וישלח חזקיה מלך יהודה אל מלך אשור לכישה לאמר חטאתי שוב מעלי את אשר תתן עלי אשא וישם מלך אשור על חזקיה מלך יהודה שלש מאות ככר כסף ושלשים ככר זהב׃"
    },
    {
      "verse": 15,
      "text": "ויתן חזקיה את כל הכסף הנמצא בית יהוה ובאצרות בית המלך׃"
    },
    {
      "verse": 16,
      "text": "בעת ההיא קצץ חזקיה את דלתות היכל יהוה ואת האמנות אשר צפה חזקיה מלך יהודה ויתנם למלך אשור׃"
    },
    {
      "verse": 17,
      "text": "וישלח מלך אשור את תרתן ואת רב סריס ואת רב שקה מן לכיש אל המלך חזקיהו בחיל כבד ירושלם ויעלו ויבאו ירושלם ויעלו ויבאו ויעמדו בתעלת הברכה העליונה אשר במסלת שדה כובס׃"
    },
    {
      "verse": 18,
      "text": "ויקראו אל המלך ויצא אלהם אליקים בן חלקיהו אשר על הבית ושבנה הספר ויואח בן אסף המזכיר׃"
    },
    {
      "verse": 19,
      "text": "ויאמר אלהם רב שקה אמרו נא אל חזקיהו כה אמר המלך הגדול מלך אשור מה הבטחון הזה אשר בטחת׃"
    },
    {
      "verse": 20,
      "text": "אמרת אך דבר שפתים עצה וגבורה למלחמה עתה על מי בטחת כי מרדת בי׃"
    },
    {
      "verse": 21,
      "text": "עתה הנה בטחת לך על משענת הקנה הרצוץ הזה על מצרים אשר יסמך איש עליו ובא בכפו ונקבה כן פרעה מלך מצרים לכל הבטחים עליו׃"
    },
    {
      "verse": 22,
      "text": "וכי תאמרון אלי אל יהוה אלהינו בטחנו הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו בירושלם׃"
    },
    {
      "verse": 23,
      "text": "ועתה התערב נא את אדני את מלך אשור ואתנה לך אלפים סוסים אם תוכל לתת לך רכבים עליהם׃"
    },
    {
      "verse": 24,
      "text": "ואיך תשיב את פני פחת אחד עבדי אדני הקטנים ותבטח לך על מצרים לרכב ולפרשים׃"
    },
    {
      "verse": 25,
      "text": "עתה המבלעדי יהוה עליתי על המקום הזה להשחתו יהוה אמר אלי עלה על הארץ הזאת והשחיתה׃"
    },
    {
      "verse": 26,
      "text": "ויאמר אליקים בן חלקיהו ושבנה ויואח אל רב שקה דבר נא אל עבדיך ארמית כי שמעים אנחנו ואל תדבר עמנו יהודית באזני העם אשר על החמה׃"
    },
    {
      "verse": 27,
      "text": "ויאמר אליהם רב שקה העל אדניך ואליך שלחני אדני לדבר את הדברים האלה הלא על האנשים הישבים על החמה לאכל את חריהם ולשתות את שיניהם עמכם׃"
    },
    {
      "verse": 28,
      "text": "ויעמד רב שקה ויקרא בקול גדול יהודית וידבר ויאמר שמעו דבר המלך הגדול מלך אשור׃"
    },
    {
      "verse": 29,
      "text": "כה אמר המלך אל ישיא לכם חזקיהו כי לא יוכל להציל אתכם מידו׃"
    },
    {
      "verse": 30,
      "text": "ואל יבטח אתכם חזקיהו אל יהוה לאמר הצל יצילנו יהוה ולא תנתן את העיר הזאת ביד מלך אשור׃"
    },
    {
      "verse": 31,
      "text": "אל תשמעו אל חזקיהו כי כה אמר מלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי בורו׃"
    },
    {
      "verse": 32,
      "text": "עד באי ולקחתי אתכם אל ארץ כארצכם ארץ דגן ותירוש ארץ לחם וכרמים ארץ זית יצהר ודבש וחיו ולא תמתו ואל תשמעו אל חזקיהו כי יסית אתכם לאמר יהוה יצילנו׃"
    },
    {
      "verse": 33,
      "text": "ההצל הצילו אלהי הגוים איש את ארצו מיד מלך אשור׃"
    },
    {
      "verse": 34,
      "text": "איה אלהי חמת וארפד איה אלהי ספרוים הנע ועוה כי הצילו את שמרון מידי׃"
    },
    {
      "verse": 35,
      "text": "מי בכל אלהי הארצות אשר הצילו את ארצם מידי כי יציל יהוה את ירושלם מידי׃"
    },
    {
      "verse": 36,
      "text": "והחרישו העם ולא ענו אתו דבר כי מצות המלך היא לאמר לא תענהו׃"
    },
    {
      "verse": 37,
      "text": "ויבא אליקים בן חלקיה אשר על הבית ושבנא הספר ויואח בן אסף המזכיר אל חזקיהו קרועי בגדים ויגדו לו דברי רב שקה׃"
    }
  ]
}
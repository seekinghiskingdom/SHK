{
  "book_id": "EXO",
  "chapter": 13,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "קדש לי כל בכור פטר כל רחם בבני ישראל באדם ובבהמה לי הוא׃"
    },
    {
      "verse": 3,
      "text": "ויאמר משה אל העם זכור את היום הזה אשר יצאתם ממצרים מבית עבדים כי בחזק יד הוציא יהוה אתכם מזה ולא יאכל חמץ׃"
    },
    {
      "verse": 4,
      "text": "היום אתם יצאים בחדש האביב׃"
    },
    {
      "verse": 5,
      "text": "והיה כי יביאך יהוה אל ארץ הכנעני והחתי והאמרי והחוי והיבוסי אשר נשבע לאבתיך לתת לך ארץ זבת חלב ודבש ועבדת את העבדה הזאת בחדש הזה׃"
    },
    {
      "verse": 6,
      "text": "שבעת ימים תאכל מצת וביום השביעי חג ליהוה׃"
    },
    {
      "verse": 7,
      "text": "מצות יאכל את שבעת הימים ולא יראה לך חמץ ולא יראה לך שאר בכל גבלך׃"
    },
    {
      "verse": 8,
      "text": "והגדת לבנך ביום ההוא לאמר בעבור זה עשה יהוה לי בצאתי ממצרים׃"
    },
    {
      "verse": 9,
      "text": "והיה לך לאות על ידך ולזכרון בין עיניך למען תהיה תורת יהוה בפיך כי ביד חזקה הוצאך יהוה ממצרים׃"
    },
    {
      "verse": 10,
      "text": "ושמרת את החקה הזאת למועדה מימים ימימה׃"
    },
    {
      "verse": 11,
      "text": "והיה כי יבאך יהוה אל ארץ הכנעני כאשר נשבע לך ולאבתיך ונתנה לך׃"
    },
    {
      "verse": 12,
      "text": "והעברת כל פטר רחם ליהוה וכל פטר שגר בהמה אשר יהיה לך הזכרים ליהוה׃"
    },
    {
      "verse": 13,
      "text": "וכל פטר חמר תפדה בשה ואם לא תפדה וערפתו וכל בכור אדם בבניך תפדה׃"
    },
    {
      "verse": 14,
      "text": "והיה כי ישאלך בנך מחר לאמר מה זאת ואמרת אליו בחזק יד הוציאנו יהוה ממצרים מבית עבדים׃"
    },
    {
      "verse": 15,
      "text": "ויהי כי הקשה פרעה לשלחנו ויהרג יהוה כל בכור בארץ מצרים מבכר אדם ועד בכור בהמה על כן אני זבח ליהוה כל פטר רחם הזכרים וכל בכור בני אפדה׃"
    },
    {
      "verse": 16,
      "text": "והיה לאות על ידכה ולטוטפת בין עיניך כי בחזק יד הוציאנו יהוה ממצרים׃"
    },
    {
      "verse": 17,
      "text": "ויהי בשלח פרעה את העם ולא נחם אלהים דרך ארץ פלשתים כי קרוב הוא כי אמר אלהים פן ינחם העם בראתם מלחמה ושבו מצרימה׃"
    },
    {
      "verse": 18,
      "text": "ויסב אלהים את העם דרך המדבר ים סוף וחמשים עלו בני ישראל מארץ מצרים׃"
    },
    {
      "verse": 19,
      "text": "ויקח משה את עצמות יוסף עמו כי השבע השביע את בני ישראל לאמר פקד יפקד אלהים אתכם והעליתם את עצמתי מזה אתכם׃"
    },
    {
      "verse": 20,
      "text": "ויסעו מסכת ויחנו באתם בקצה המדבר׃"
    },
    {
      "verse": 21,
      "text": "ויהוה הלך לפניהם יומם בעמוד ענן לנחתם הדרך ולילה בעמוד אש להאיר להם ללכת יומם ולילה׃"
    },
    {
      "verse": 22,
      "text": "לא ימיש עמוד הענן יומם ועמוד האש לילה לפני העם׃"
    }
  ]
}
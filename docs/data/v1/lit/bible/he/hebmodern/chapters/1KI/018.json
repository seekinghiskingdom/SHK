{
  "book_id": "1KI",
  "chapter": 18,
  "verses": [
    {
      "verse": 1,
      "text": "ויהי ימים רבים ודבר יהוה היה אל אליהו בשנה השלישית לאמר לך הראה אל אחאב ואתנה מטר על פני האדמה׃"
    },
    {
      "verse": 2,
      "text": "וילך אליהו להראות אל אחאב והרעב חזק בשמרון׃"
    },
    {
      "verse": 3,
      "text": "ויקרא אחאב אל עבדיהו אשר על הבית ועבדיהו היה ירא את יהוה מאד׃"
    },
    {
      "verse": 4,
      "text": "ויהי בהכרית איזבל את נביאי יהוה ויקח עבדיהו מאה נבאים ויחביאם חמשים איש במערה וכלכלם לחם ומים׃"
    },
    {
      "verse": 5,
      "text": "ויאמר אחאב אל עבדיהו לך בארץ אל כל מעיני המים ואל כל הנחלים אולי נמצא חציר ונחיה סוס ופרד ולוא נכרית מהבהמה׃"
    },
    {
      "verse": 6,
      "text": "ויחלקו להם את הארץ לעבר בה אחאב הלך בדרך אחד לבדו ועבדיהו הלך בדרך אחד לבדו׃"
    },
    {
      "verse": 7,
      "text": "ויהי עבדיהו בדרך והנה אליהו לקראתו ויכרהו ויפל על פניו ויאמר האתה זה אדני אליהו׃"
    },
    {
      "verse": 8,
      "text": "ויאמר לו אני לך אמר לאדניך הנה אליהו׃"
    },
    {
      "verse": 9,
      "text": "ויאמר מה חטאתי כי אתה נתן את עבדך ביד אחאב להמיתני׃"
    },
    {
      "verse": 10,
      "text": "חי יהוה אלהיך אם יש גוי וממלכה אשר לא שלח אדני שם לבקשך ואמרו אין והשביע את הממלכה ואת הגוי כי לא ימצאכה׃"
    },
    {
      "verse": 11,
      "text": "ועתה אתה אמר לך אמר לאדניך הנה אליהו׃"
    },
    {
      "verse": 12,
      "text": "והיה אני אלך מאתך ורוח יהוה ישאך על אשר לא אדע ובאתי להגיד לאחאב ולא ימצאך והרגני ועבדך ירא את יהוה מנערי׃"
    },
    {
      "verse": 13,
      "text": "הלא הגד לאדני את אשר עשיתי בהרג איזבל את נביאי יהוה ואחבא מנביאי יהוה מאה איש חמשים חמשים איש במערה ואכלכלם לחם ומים׃"
    },
    {
      "verse": 14,
      "text": "ועתה אתה אמר לך אמר לאדניך הנה אליהו והרגני׃"
    },
    {
      "verse": 15,
      "text": "ויאמר אליהו חי יהוה צבאות אשר עמדתי לפניו כי היום אראה אליו׃"
    },
    {
      "verse": 16,
      "text": "וילך עבדיהו לקראת אחאב ויגד לו וילך אחאב לקראת אליהו׃"
    },
    {
      "verse": 17,
      "text": "ויהי כראות אחאב את אליהו ויאמר אחאב אליו האתה זה עכר ישראל׃"
    },
    {
      "verse": 18,
      "text": "ויאמר לא עכרתי את ישראל כי אם אתה ובית אביך בעזבכם את מצות יהוה ותלך אחרי הבעלים׃"
    },
    {
      "verse": 19,
      "text": "ועתה שלח קבץ אלי את כל ישראל אל הר הכרמל ואת נביאי הבעל ארבע מאות וחמשים ונביאי האשרה ארבע מאות אכלי שלחן איזבל׃"
    },
    {
      "verse": 20,
      "text": "וישלח אחאב בכל בני ישראל ויקבץ את הנביאים אל הר הכרמל׃"
    },
    {
      "verse": 21,
      "text": "ויגש אליהו אל כל העם ויאמר עד מתי אתם פסחים על שתי הסעפים אם יהוה האלהים לכו אחריו ואם הבעל לכו אחריו ולא ענו העם אתו דבר׃"
    },
    {
      "verse": 22,
      "text": "ויאמר אליהו אל העם אני נותרתי נביא ליהוה לבדי ונביאי הבעל ארבע מאות וחמשים איש׃"
    },
    {
      "verse": 23,
      "text": "ויתנו לנו שנים פרים ויבחרו להם הפר האחד וינתחהו וישימו על העצים ואש לא ישימו ואני אעשה את הפר האחד ונתתי על העצים ואש לא אשים׃"
    },
    {
      "verse": 24,
      "text": "וקראתם בשם אלהיכם ואני אקרא בשם יהוה והיה האלהים אשר יענה באש הוא האלהים ויען כל העם ויאמרו טוב הדבר׃"
    },
    {
      "verse": 25,
      "text": "ויאמר אליהו לנביאי הבעל בחרו לכם הפר האחד ועשו ראשנה כי אתם הרבים וקראו בשם אלהיכם ואש לא תשימו׃"
    },
    {
      "verse": 26,
      "text": "ויקחו את הפר אשר נתן להם ויעשו ויקראו בשם הבעל מהבקר ועד הצהרים לאמר הבעל עננו ואין קול ואין ענה ויפסחו על המזבח אשר עשה׃"
    },
    {
      "verse": 27,
      "text": "ויהי בצהרים ויהתל בהם אליהו ויאמר קראו בקול גדול כי אלהים הוא כי שיח וכי שיג לו וכי דרך לו אולי ישן הוא ויקץ׃"
    },
    {
      "verse": 28,
      "text": "ויקראו בקול גדול ויתגדדו כמשפטם בחרבות וברמחים עד שפך דם עליהם׃"
    },
    {
      "verse": 29,
      "text": "ויהי כעבר הצהרים ויתנבאו עד לעלות המנחה ואין קול ואין ענה ואין קשב׃"
    },
    {
      "verse": 30,
      "text": "ויאמר אליהו לכל העם גשו אלי ויגשו כל העם אליו וירפא את מזבח יהוה ההרוס׃"
    },
    {
      "verse": 31,
      "text": "ויקח אליהו שתים עשרה אבנים כמספר שבטי בני יעקב אשר היה דבר יהוה אליו לאמר ישראל יהיה שמך׃"
    },
    {
      "verse": 32,
      "text": "ויבנה את האבנים מזבח בשם יהוה ויעש תעלה כבית סאתים זרע סביב למזבח׃"
    },
    {
      "verse": 33,
      "text": "ויערך את העצים וינתח את הפר וישם על העצים׃"
    },
    {
      "verse": 34,
      "text": "ויאמר מלאו ארבעה כדים מים ויצקו על העלה ועל העצים ויאמר שנו וישנו ויאמר שלשו וישלשו׃"
    },
    {
      "verse": 35,
      "text": "וילכו המים סביב למזבח וגם את התעלה מלא מים׃"
    },
    {
      "verse": 36,
      "text": "ויהי בעלות המנחה ויגש אליהו הנביא ויאמר יהוה אלהי אברהם יצחק וישראל היום יודע כי אתה אלהים בישראל ואני עבדך ובדבריך עשיתי את כל הדברים האלה׃"
    },
    {
      "verse": 37,
      "text": "ענני יהוה ענני וידעו העם הזה כי אתה יהוה האלהים ואתה הסבת את לבם אחרנית׃"
    },
    {
      "verse": 38,
      "text": "ותפל אש יהוה ותאכל את העלה ואת העצים ואת האבנים ואת העפר ואת המים אשר בתעלה לחכה׃"
    },
    {
      "verse": 39,
      "text": "וירא כל העם ויפלו על פניהם ויאמרו יהוה הוא האלהים יהוה הוא האלהים׃"
    },
    {
      "verse": 40,
      "text": "ויאמר אליהו להם תפשו את נביאי הבעל איש אל ימלט מהם ויתפשום ויורדם אליהו אל נחל קישון וישחטם שם׃"
    },
    {
      "verse": 41,
      "text": "ויאמר אליהו לאחאב עלה אכל ושתה כי קול המון הגשם׃"
    },
    {
      "verse": 42,
      "text": "ויעלה אחאב לאכל ולשתות ואליהו עלה אל ראש הכרמל ויגהר ארצה וישם פניו בין ברכו׃"
    },
    {
      "verse": 43,
      "text": "ויאמר אל נערו עלה נא הבט דרך ים ויעל ויבט ויאמר אין מאומה ויאמר שב שבע פעמים׃"
    },
    {
      "verse": 44,
      "text": "ויהי בשבעית ויאמר הנה עב קטנה ככף איש עלה מים ויאמר עלה אמר אל אחאב אסר ורד ולא יעצרכה הגשם׃"
    },
    {
      "verse": 45,
      "text": "ויהי עד כה ועד כה והשמים התקדרו עבים ורוח ויהי גשם גדול וירכב אחאב וילך יזרעאלה׃"
    },
    {
      "verse": 46,
      "text": "ויד יהוה היתה אל אליהו וישנס מתניו וירץ לפני אחאב עד באכה יזרעאלה׃"
    }
  ]
}
{
  "book_id": "2CH",
  "chapter": 33,
  "verses": [
    {
      "verse": 1,
      "text": "בן שתים עשרה שנה מנשה במלכו וחמשים וחמש שנה מלך בירושלם׃"
    },
    {
      "verse": 2,
      "text": "ויעש הרע בעיני יהוה כתועבות הגוים אשר הוריש יהוה מפני בני ישראל׃"
    },
    {
      "verse": 3,
      "text": "וישב ויבן את הבמות אשר נתץ יחזקיהו אביו ויקם מזבחות לבעלים ויעש אשרות וישתחו לכל צבא השמים ויעבד אתם׃"
    },
    {
      "verse": 4,
      "text": "ובנה מזבחות בבית יהוה אשר אמר יהוה בירושלם יהיה שמי לעולם׃"
    },
    {
      "verse": 5,
      "text": "ויבן מזבחות לכל צבא השמים בשתי חצרות בית יהוה׃"
    },
    {
      "verse": 6,
      "text": "והוא העביר את בניו באש בגי בן הנם ועונן ונחש וכשף ועשה אוב וידעוני הרבה לעשות הרע בעיני יהוה להכעיסו׃"
    },
    {
      "verse": 7,
      "text": "וישם את פסל הסמל אשר עשה בבית האלהים אשר אמר אלהים אל דויד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעילום׃"
    },
    {
      "verse": 8,
      "text": "ולא אוסיף להסיר את רגל ישראל מעל האדמה אשר העמדתי לאבתיכם רק אם ישמרו לעשות את כל אשר צויתים לכל התורה והחקים והמשפטים ביד משה׃"
    },
    {
      "verse": 9,
      "text": "ויתע מנשה את יהודה וישבי ירושלם לעשות רע מן הגוים אשר השמיד יהוה מפני בני ישראל׃"
    },
    {
      "verse": 10,
      "text": "וידבר יהוה אל מנשה ואל עמו ולא הקשיבו׃"
    },
    {
      "verse": 11,
      "text": "ויבא יהוה עליהם את שרי הצבא אשר למלך אשור וילכדו את מנשה בחחים ויאסרהו בנחשתים ויוליכהו בבלה׃"
    },
    {
      "verse": 12,
      "text": "וכהצר לו חלה את פני יהוה אלהיו ויכנע מאד מלפני אלהי אבתיו׃"
    },
    {
      "verse": 13,
      "text": "ויתפלל אליו ויעתר לו וישמע תחנתו וישיבהו ירושלם למלכותו וידע מנשה כי יהוה הוא האלהים׃"
    },
    {
      "verse": 14,
      "text": "ואחרי כן בנה חומה חיצונה לעיר דויד מערבה לגיחון בנחל ולבוא בשער הדגים וסבב לעפל ויגביהה מאד וישם שרי חיל בכל הערים הבצרות ביהודה׃"
    },
    {
      "verse": 15,
      "text": "ויסר את אלהי הנכר ואת הסמל מבית יהוה וכל המזבחות אשר בנה בהר בית יהוה ובירושלם וישלך חוצה לעיר׃"
    },
    {
      "verse": 16,
      "text": "ויכן את מזבח יהוה ויזבח עליו זבחי שלמים ותודה ויאמר ליהודה לעבוד את יהוה אלהי ישראל׃"
    },
    {
      "verse": 17,
      "text": "אבל עוד העם זבחים בבמות רק ליהוה אלהיהם׃"
    },
    {
      "verse": 18,
      "text": "ויתר דברי מנשה ותפלתו אל אלהיו ודברי החזים המדברים אליו בשם יהוה אלהי ישראל הנם על דברי מלכי ישראל׃"
    },
    {
      "verse": 19,
      "text": "ותפלתו והעתר לו וכל חטאתו ומעלו והמקמות אשר בנה בהם במות והעמיד האשרים והפסלים לפני הכנעו הנם כתובים על דברי חוזי׃"
    },
    {
      "verse": 20,
      "text": "וישכב מנשה עם אבתיו ויקברהו ביתו וימלך אמון בנו תחתיו׃"
    },
    {
      "verse": 21,
      "text": "בן עשרים ושתים שנה אמון במלכו ושתים שנים מלך בירושלם׃"
    },
    {
      "verse": 22,
      "text": "ויעש הרע בעיני יהוה כאשר עשה מנשה אביו ולכל הפסילים אשר עשה מנשה אביו זבח אמון ויעבדם׃"
    },
    {
      "verse": 23,
      "text": "ולא נכנע מלפני יהוה כהכנע מנשה אביו כי הוא אמון הרבה אשמה׃"
    },
    {
      "verse": 24,
      "text": "ויקשרו עליו עבדיו וימיתהו בביתו׃"
    },
    {
      "verse": 25,
      "text": "ויכו עם הארץ את כל הקשרים על המלך אמון וימליכו עם הארץ את יאשיהו בנו תחתיו׃"
    }
  ]
}
{
  "book_id": "PSA",
  "chapter": 50,
  "verses": [
    {
      "verse": 1,
      "text": "מזמור לאסף אל אלהים יהוה דבר ויקרא ארץ ממזרח שמש עד מבאו׃"
    },
    {
      "verse": 2,
      "text": "מציון מכלל יפי אלהים הופיע׃"
    },
    {
      "verse": 3,
      "text": "יבא אלהינו ואל יחרש אש לפניו תאכל וסביביו נשערה מאד׃"
    },
    {
      "verse": 4,
      "text": "יקרא אל השמים מעל ואל הארץ לדין עמו׃"
    },
    {
      "verse": 5,
      "text": "אספו לי חסידי כרתי בריתי עלי זבח׃"
    },
    {
      "verse": 6,
      "text": "ויגידו שמים צדקו כי אלהים שפט הוא סלה׃"
    },
    {
      "verse": 7,
      "text": "שמעה עמי ואדברה ישראל ואעידה בך אלהים אלהיך אנכי׃"
    },
    {
      "verse": 8,
      "text": "לא על זבחיך אוכיחך ועולתיך לנגדי תמיד׃"
    },
    {
      "verse": 9,
      "text": "לא אקח מביתך פר ממכלאתיך עתודים׃"
    },
    {
      "verse": 10,
      "text": "כי לי כל חיתו יער בהמות בהררי אלף׃"
    },
    {
      "verse": 11,
      "text": "ידעתי כל עוף הרים וזיז שדי עמדי׃"
    },
    {
      "verse": 12,
      "text": "אם ארעב לא אמר לך כי לי תבל ומלאה׃"
    },
    {
      "verse": 13,
      "text": "האוכל בשר אבירים ודם עתודים אשתה׃"
    },
    {
      "verse": 14,
      "text": "זבח לאלהים תודה ושלם לעליון נדריך׃"
    },
    {
      "verse": 15,
      "text": "וקראני ביום צרה אחלצך ותכבדני׃"
    },
    {
      "verse": 16,
      "text": "ולרשע אמר אלהים מה לך לספר חקי ותשא בריתי עלי פיך׃"
    },
    {
      "verse": 17,
      "text": "ואתה שנאת מוסר ותשלך דברי אחריך׃"
    },
    {
      "verse": 18,
      "text": "אם ראית גנב ותרץ עמו ועם מנאפים חלקך׃"
    },
    {
      "verse": 19,
      "text": "פיך שלחת ברעה ולשונך תצמיד מרמה׃"
    },
    {
      "verse": 20,
      "text": "תשב באחיך תדבר בבן אמך תתן דפי׃"
    },
    {
      "verse": 21,
      "text": "אלה עשית והחרשתי דמית היות אהיה כמוך אוכיחך ואערכה לעיניך׃"
    },
    {
      "verse": 22,
      "text": "בינו נא זאת שכחי אלוה פן אטרף ואין מציל׃"
    },
    {
      "verse": 23,
      "text": "זבח תודה יכבדנני ושם דרך אראנו בישע אלהים׃"
    }
  ]
}
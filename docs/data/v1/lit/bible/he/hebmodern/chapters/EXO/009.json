{
  "book_id": "EXO",
  "chapter": 9,
  "verses": [
    {
      "verse": 1,
      "text": "ויאמר יהוה אל משה בא אל פרעה ודברת אליו כה אמר יהוה אלהי העברים שלח את עמי ויעבדני׃"
    },
    {
      "verse": 2,
      "text": "כי אם מאן אתה לשלח ועודך מחזיק בם׃"
    },
    {
      "verse": 3,
      "text": "הנה יד יהוה הויה במקנך אשר בשדה בסוסים בחמרים בגמלים בבקר ובצאן דבר כבד מאד׃"
    },
    {
      "verse": 4,
      "text": "והפלה יהוה בין מקנה ישראל ובין מקנה מצרים ולא ימות מכל לבני ישראל דבר׃"
    },
    {
      "verse": 5,
      "text": "וישם יהוה מועד לאמר מחר יעשה יהוה הדבר הזה בארץ׃"
    },
    {
      "verse": 6,
      "text": "ויעש יהוה את הדבר הזה ממחרת וימת כל מקנה מצרים וממקנה בני ישראל לא מת אחד׃"
    },
    {
      "verse": 7,
      "text": "וישלח פרעה והנה לא מת ממקנה ישראל עד אחד ויכבד לב פרעה ולא שלח את העם׃"
    },
    {
      "verse": 8,
      "text": "ויאמר יהוה אל משה ואל אהרן קחו לכם מלא חפניכם פיח כבשן וזרקו משה השמימה לעיני פרעה׃"
    },
    {
      "verse": 9,
      "text": "והיה לאבק על כל ארץ מצרים והיה על האדם ועל הבהמה לשחין פרח אבעבעת בכל ארץ מצרים׃"
    },
    {
      "verse": 10,
      "text": "ויקחו את פיח הכבשן ויעמדו לפני פרעה ויזרק אתו משה השמימה ויהי שחין אבעבעת פרח באדם ובבהמה׃"
    },
    {
      "verse": 11,
      "text": "ולא יכלו החרטמים לעמד לפני משה מפני השחין כי היה השחין בחרטמם ובכל מצרים׃"
    },
    {
      "verse": 12,
      "text": "ויחזק יהוה את לב פרעה ולא שמע אלהם כאשר דבר יהוה אל משה׃"
    },
    {
      "verse": 13,
      "text": "ויאמר יהוה אל משה השכם בבקר והתיצב לפני פרעה ואמרת אליו כה אמר יהוה אלהי העברים שלח את עמי ויעבדני׃"
    },
    {
      "verse": 14,
      "text": "כי בפעם הזאת אני שלח את כל מגפתי אל לבך ובעבדיך ובעמך בעבור תדע כי אין כמני בכל הארץ׃"
    },
    {
      "verse": 15,
      "text": "כי עתה שלחתי את ידי ואך אותך ואת עמך בדבר ותכחד מן הארץ׃"
    },
    {
      "verse": 16,
      "text": "ואולם בעבור זאת העמדתיך בעבור הראתך את כחי ולמען ספר שמי בכל הארץ׃"
    },
    {
      "verse": 17,
      "text": "עודך מסתולל בעמי לבלתי שלחם׃"
    },
    {
      "verse": 18,
      "text": "הנני ממטיר כעת מחר ברד כבד מאד אשר לא היה כמהו במצרים למן היום הוסדה ועד עתה׃"
    },
    {
      "verse": 19,
      "text": "ועתה שלח העז את מקנך ואת כל אשר לך בשדה כל האדם והבהמה אשר ימצא בשדה ולא יאסף הביתה וירד עלהם הברד ומתו׃"
    },
    {
      "verse": 20,
      "text": "הירא את דבר יהוה מעבדי פרעה הניס את עבדיו ואת מקנהו אל הבתים׃"
    },
    {
      "verse": 21,
      "text": "ואשר לא שם לבו אל דבר יהוה ויעזב את עבדיו ואת מקנהו בשדה׃"
    },
    {
      "verse": 22,
      "text": "ויאמר יהוה אל משה נטה את ידך על השמים ויהי ברד בכל ארץ מצרים על האדם ועל הבהמה ועל כל עשב השדה בארץ מצרים׃"
    },
    {
      "verse": 23,
      "text": "ויט משה את מטהו על השמים ויהוה נתן קלת וברד ותהלך אש ארצה וימטר יהוה ברד על ארץ מצרים׃"
    },
    {
      "verse": 24,
      "text": "ויהי ברד ואש מתלקחת בתוך הברד כבד מאד אשר לא היה כמהו בכל ארץ מצרים מאז היתה לגוי׃"
    },
    {
      "verse": 25,
      "text": "ויך הברד בכל ארץ מצרים את כל אשר בשדה מאדם ועד בהמה ואת כל עשב השדה הכה הברד ואת כל עץ השדה שבר׃"
    },
    {
      "verse": 26,
      "text": "רק בארץ גשן אשר שם בני ישראל לא היה ברד׃"
    },
    {
      "verse": 27,
      "text": "וישלח פרעה ויקרא למשה ולאהרן ויאמר אלהם חטאתי הפעם יהוה הצדיק ואני ועמי הרשעים׃"
    },
    {
      "verse": 28,
      "text": "העתירו אל יהוה ורב מהית קלת אלהים וברד ואשלחה אתכם ולא תספון לעמד׃"
    },
    {
      "verse": 29,
      "text": "ויאמר אליו משה כצאתי את העיר אפרש את כפי אל יהוה הקלות יחדלון והברד לא יהיה עוד למען תדע כי ליהוה הארץ׃"
    },
    {
      "verse": 30,
      "text": "ואתה ועבדיך ידעתי כי טרם תיראון מפני יהוה אלהים׃"
    },
    {
      "verse": 31,
      "text": "והפשתה והשערה נכתה כי השערה אביב והפשתה גבעל׃"
    },
    {
      "verse": 32,
      "text": "והחטה והכסמת לא נכו כי אפילת הנה׃"
    },
    {
      "verse": 33,
      "text": "ויצא משה מעם פרעה את העיר ויפרש כפיו אל יהוה ויחדלו הקלות והברד ומטר לא נתך ארצה׃"
    },
    {
      "verse": 34,
      "text": "וירא פרעה כי חדל המטר והברד והקלת ויסף לחטא ויכבד לבו הוא ועבדיו׃"
    },
    {
      "verse": 35,
      "text": "ויחזק לב פרעה ולא שלח את בני ישראל כאשר דבר יהוה ביד משה׃"
    }
  ]
}
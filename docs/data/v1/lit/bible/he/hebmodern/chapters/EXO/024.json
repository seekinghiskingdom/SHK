{
  "book_id": "EXO",
  "chapter": 24,
  "verses": [
    {
      "verse": 1,
      "text": "ואל משה אמר עלה אל יהוה אתה ואהרן נדב ואביהוא ושבעים מזקני ישראל והשתחויתם מרחק׃"
    },
    {
      "verse": 2,
      "text": "ונגש משה לבדו אל יהוה והם לא יגשו והעם לא יעלו עמו׃"
    },
    {
      "verse": 3,
      "text": "ויבא משה ויספר לעם את כל דברי יהוה ואת כל המשפטים ויען כל העם קול אחד ויאמרו כל הדברים אשר דבר יהוה נעשה׃"
    },
    {
      "verse": 4,
      "text": "ויכתב משה את כל דברי יהוה וישכם בבקר ויבן מזבח תחת ההר ושתים עשרה מצבה לשנים עשר שבטי ישראל׃"
    },
    {
      "verse": 5,
      "text": "וישלח את נערי בני ישראל ויעלו עלת ויזבחו זבחים שלמים ליהוה פרים׃"
    },
    {
      "verse": 6,
      "text": "ויקח משה חצי הדם וישם באגנת וחצי הדם זרק על המזבח׃"
    },
    {
      "verse": 7,
      "text": "ויקח ספר הברית ויקרא באזני העם ויאמרו כל אשר דבר יהוה נעשה ונשמע׃"
    },
    {
      "verse": 8,
      "text": "ויקח משה את הדם ויזרק על העם ויאמר הנה דם הברית אשר כרת יהוה עמכם על כל הדברים האלה׃"
    },
    {
      "verse": 9,
      "text": "ויעל משה ואהרן נדב ואביהוא ושבעים מזקני ישראל׃"
    },
    {
      "verse": 10,
      "text": "ויראו את אלהי ישראל ותחת רגליו כמעשה לבנת הספיר וכעצם השמים לטהר׃"
    },
    {
      "verse": 11,
      "text": "ואל אצילי בני ישראל לא שלח ידו ויחזו את האלהים ויאכלו וישתו׃"
    },
    {
      "verse": 12,
      "text": "ויאמר יהוה אל משה עלה אלי ההרה והיה שם ואתנה לך את לחת האבן והתורה והמצוה אשר כתבתי להורתם׃"
    },
    {
      "verse": 13,
      "text": "ויקם משה ויהושע משרתו ויעל משה אל הר האלהים׃"
    },
    {
      "verse": 14,
      "text": "ואל הזקנים אמר שבו לנו בזה עד אשר נשוב אליכם והנה אהרן וחור עמכם מי בעל דברים יגש אלהם׃"
    },
    {
      "verse": 15,
      "text": "ויעל משה אל ההר ויכס הענן את ההר׃"
    },
    {
      "verse": 16,
      "text": "וישכן כבוד יהוה על הר סיני ויכסהו הענן ששת ימים ויקרא אל משה ביום השביעי מתוך הענן׃"
    },
    {
      "verse": 17,
      "text": "ומראה כבוד יהוה כאש אכלת בראש ההר לעיני בני ישראל׃"
    },
    {
      "verse": 18,
      "text": "ויבא משה בתוך הענן ויעל אל ההר ויהי משה בהר ארבעים יום וארבעים לילה׃"
    }
  ]
}
{
  "book_id": "GEN",
  "chapter": 41,
  "verses": [
    {
      "verse": 1,
      "text": "ויהי מקץ שנתים ימים ופרעה חלם והנה עמד על היאר׃"
    },
    {
      "verse": 2,
      "text": "והנה מן היאר עלת שבע פרות יפות מראה ובריאת בשר ותרעינה באחו׃"
    },
    {
      "verse": 3,
      "text": "והנה שבע פרות אחרות עלות אחריהן מן היאר רעות מראה ודקות בשר ותעמדנה אצל הפרות על שפת היאר׃"
    },
    {
      "verse": 4,
      "text": "ותאכלנה הפרות רעות המראה ודקת הבשר את שבע הפרות יפת המראה והבריאת וייקץ פרעה׃"
    },
    {
      "verse": 5,
      "text": "ויישן ויחלם שנית והנה שבע שבלים עלות בקנה אחד בריאות וטבות׃"
    },
    {
      "verse": 6,
      "text": "והנה שבע שבלים דקות ושדופת קדים צמחות אחריהן׃"
    },
    {
      "verse": 7,
      "text": "ותבלענה השבלים הדקות את שבע השבלים הבריאות והמלאות וייקץ פרעה והנה חלום׃"
    },
    {
      "verse": 8,
      "text": "ויהי בבקר ותפעם רוחו וישלח ויקרא את כל חרטמי מצרים ואת כל חכמיה ויספר פרעה להם את חלמו ואין פותר אותם לפרעה׃"
    },
    {
      "verse": 9,
      "text": "וידבר שר המשקים את פרעה לאמר את חטאי אני מזכיר היום׃"
    },
    {
      "verse": 10,
      "text": "פרעה קצף על עבדיו ויתן אתי במשמר בית שר הטבחים אתי ואת שר האפים׃"
    },
    {
      "verse": 11,
      "text": "ונחלמה חלום בלילה אחד אני והוא איש כפתרון חלמו חלמנו׃"
    },
    {
      "verse": 12,
      "text": "ושם אתנו נער עברי עבד לשר הטבחים ונספר לו ויפתר לנו את חלמתינו איש כחלמו פתר׃"
    },
    {
      "verse": 13,
      "text": "ויהי כאשר פתר לנו כן היה אתי השיב על כני ואתו תלה׃"
    },
    {
      "verse": 14,
      "text": "וישלח פרעה ויקרא את יוסף ויריצהו מן הבור ויגלח ויחלף שמלתיו ויבא אל פרעה׃"
    },
    {
      "verse": 15,
      "text": "ויאמר פרעה אל יוסף חלום חלמתי ופתר אין אתו ואני שמעתי עליך לאמר תשמע חלום לפתר אתו׃"
    },
    {
      "verse": 16,
      "text": "ויען יוסף את פרעה לאמר בלעדי אלהים יענה את שלום פרעה׃"
    },
    {
      "verse": 17,
      "text": "וידבר פרעה אל יוסף בחלמי הנני עמד על שפת היאר׃"
    },
    {
      "verse": 18,
      "text": "והנה מן היאר עלת שבע פרות בריאות בשר ויפת תאר ותרעינה באחו׃"
    },
    {
      "verse": 19,
      "text": "והנה שבע פרות אחרות עלות אחריהן דלות ורעות תאר מאד ורקות בשר לא ראיתי כהנה בכל ארץ מצרים לרע׃"
    },
    {
      "verse": 20,
      "text": "ותאכלנה הפרות הרקות והרעות את שבע הפרות הראשנות הבריאת׃"
    },
    {
      "verse": 21,
      "text": "ותבאנה אל קרבנה ולא נודע כי באו אל קרבנה ומראיהן רע כאשר בתחלה ואיקץ׃"
    },
    {
      "verse": 22,
      "text": "וארא בחלמי והנה שבע שבלים עלת בקנה אחד מלאת וטבות׃"
    },
    {
      "verse": 23,
      "text": "והנה שבע שבלים צנמות דקות שדפות קדים צמחות אחריהם׃"
    },
    {
      "verse": 24,
      "text": "ותבלען השבלים הדקת את שבע השבלים הטבות ואמר אל החרטמים ואין מגיד לי׃"
    },
    {
      "verse": 25,
      "text": "ויאמר יוסף אל פרעה חלום פרעה אחד הוא את אשר האלהים עשה הגיד לפרעה׃"
    },
    {
      "verse": 26,
      "text": "שבע פרת הטבת שבע שנים הנה ושבע השבלים הטבת שבע שנים הנה חלום אחד הוא׃"
    },
    {
      "verse": 27,
      "text": "ושבע הפרות הרקות והרעת העלת אחריהן שבע שנים הנה ושבע השבלים הרקות שדפות הקדים יהיו שבע שני רעב׃"
    },
    {
      "verse": 28,
      "text": "הוא הדבר אשר דברתי אל פרעה אשר האלהים עשה הראה את פרעה׃"
    },
    {
      "verse": 29,
      "text": "הנה שבע שנים באות שבע גדול בכל ארץ מצרים׃"
    },
    {
      "verse": 30,
      "text": "וקמו שבע שני רעב אחריהן ונשכח כל השבע בארץ מצרים וכלה הרעב את הארץ׃"
    },
    {
      "verse": 31,
      "text": "ולא יודע השבע בארץ מפני הרעב ההוא אחרי כן כי כבד הוא מאד׃"
    },
    {
      "verse": 32,
      "text": "ועל השנות החלום אל פרעה פעמים כי נכון הדבר מעם האלהים וממהר האלהים לעשתו׃"
    },
    {
      "verse": 33,
      "text": "ועתה ירא פרעה איש נבון וחכם וישיתהו על ארץ מצרים׃"
    },
    {
      "verse": 34,
      "text": "יעשה פרעה ויפקד פקדים על הארץ וחמש את ארץ מצרים בשבע שני השבע׃"
    },
    {
      "verse": 35,
      "text": "ויקבצו את כל אכל השנים הטבת הבאת האלה ויצברו בר תחת יד פרעה אכל בערים ושמרו׃"
    },
    {
      "verse": 36,
      "text": "והיה האכל לפקדון לארץ לשבע שני הרעב אשר תהיין בארץ מצרים ולא תכרת הארץ ברעב׃"
    },
    {
      "verse": 37,
      "text": "וייטב הדבר בעיני פרעה ובעיני כל עבדיו׃"
    },
    {
      "verse": 38,
      "text": "ויאמר פרעה אל עבדיו הנמצא כזה איש אשר רוח אלהים בו׃"
    },
    {
      "verse": 39,
      "text": "ויאמר פרעה אל יוסף אחרי הודיע אלהים אותך את כל זאת אין נבון וחכם כמוך׃"
    },
    {
      "verse": 40,
      "text": "אתה תהיה על ביתי ועל פיך ישק כל עמי רק הכסא אגדל ממך׃"
    },
    {
      "verse": 41,
      "text": "ויאמר פרעה אל יוסף ראה נתתי אתך על כל ארץ מצרים׃"
    },
    {
      "verse": 42,
      "text": "ויסר פרעה את טבעתו מעל ידו ויתן אתה על יד יוסף וילבש אתו בגדי שש וישם רבד הזהב על צוארו׃"
    },
    {
      "verse": 43,
      "text": "וירכב אתו במרכבת המשנה אשר לו ויקראו לפניו אברך ונתון אתו על כל ארץ מצרים׃"
    },
    {
      "verse": 44,
      "text": "ויאמר פרעה אל יוסף אני פרעה ובלעדיך לא ירים איש את ידו ואת רגלו בכל ארץ מצרים׃"
    },
    {
      "verse": 45,
      "text": "ויקרא פרעה שם יוסף צפנת פענח ויתן לו את אסנת בת פוטי פרע כהן אן לאשה ויצא יוסף על ארץ מצרים׃"
    },
    {
      "verse": 46,
      "text": "ויוסף בן שלשים שנה בעמדו לפני פרעה מלך מצרים ויצא יוסף מלפני פרעה ויעבר בכל ארץ מצרים׃"
    },
    {
      "verse": 47,
      "text": "ותעש הארץ בשבע שני השבע לקמצים׃"
    },
    {
      "verse": 48,
      "text": "ויקבץ את כל אכל שבע שנים אשר היו בארץ מצרים ויתן אכל בערים אכל שדה העיר אשר סביבתיה נתן בתוכה׃"
    },
    {
      "verse": 49,
      "text": "ויצבר יוסף בר כחול הים הרבה מאד עד כי חדל לספר כי אין מספר׃"
    },
    {
      "verse": 50,
      "text": "וליוסף ילד שני בנים בטרם תבוא שנת הרעב אשר ילדה לו אסנת בת פוטי פרע כהן און׃"
    },
    {
      "verse": 51,
      "text": "ויקרא יוסף את שם הבכור מנשה כי נשני אלהים את כל עמלי ואת כל בית אבי׃"
    },
    {
      "verse": 52,
      "text": "ואת שם השני קרא אפרים כי הפרני אלהים בארץ עניי׃"
    },
    {
      "verse": 53,
      "text": "ותכלינה שבע שני השבע אשר היה בארץ מצרים׃"
    },
    {
      "verse": 54,
      "text": "ותחלינה שבע שני הרעב לבוא כאשר אמר יוסף ויהי רעב בכל הארצות ובכל ארץ מצרים היה לחם׃"
    },
    {
      "verse": 55,
      "text": "ותרעב כל ארץ מצרים ויצעק העם אל פרעה ללחם ויאמר פרעה לכל מצרים לכו אל יוסף אשר יאמר לכם תעשו׃"
    },
    {
      "verse": 56,
      "text": "והרעב היה על כל פני הארץ ויפתח יוסף את כל אשר בהם וישבר למצרים ויחזק הרעב בארץ מצרים׃"
    },
    {
      "verse": 57,
      "text": "וכל הארץ באו מצרימה לשבר אל יוסף כי חזק הרעב בכל הארץ׃"
    }
  ]
}
{
  "book_id": "1SA",
  "chapter": 1,
  "verses": [
    {
      "verse": 1,
      "text": "ויהי איש אחד מן הרמתים צופים מהר אפרים ושמו אלקנה בן ירחם בן אליהוא בן תחו בן צוף אפרתי׃"
    },
    {
      "verse": 2,
      "text": "ולו שתי נשים שם אחת חנה ושם השנית פננה ויהי לפננה ילדים ולחנה אין ילדים׃"
    },
    {
      "verse": 3,
      "text": "ועלה האיש ההוא מעירו מימים ימימה להשתחות ולזבח ליהוה צבאות בשלה ושם שני בני עלי חפני ופנחס כהנים ליהוה׃"
    },
    {
      "verse": 4,
      "text": "ויהי היום ויזבח אלקנה ונתן לפננה אשתו ולכל בניה ובנותיה מנות׃"
    },
    {
      "verse": 5,
      "text": "ולחנה יתן מנה אחת אפים כי את חנה אהב ויהוה סגר רחמה׃"
    },
    {
      "verse": 6,
      "text": "וכעסתה צרתה גם כעס בעבור הרעמה כי סגר יהוה בעד רחמה׃"
    },
    {
      "verse": 7,
      "text": "וכן יעשה שנה בשנה מדי עלתה בבית יהוה כן תכעסנה ותבכה ולא תאכל׃"
    },
    {
      "verse": 8,
      "text": "ויאמר לה אלקנה אישה חנה למה תבכי ולמה לא תאכלי ולמה ירע לבבך הלוא אנכי טוב לך מעשרה בנים׃"
    },
    {
      "verse": 9,
      "text": "ותקם חנה אחרי אכלה בשלה ואחרי שתה ועלי הכהן ישב על הכסא על מזוזת היכל יהוה׃"
    },
    {
      "verse": 10,
      "text": "והיא מרת נפש ותתפלל על יהוה ובכה תבכה׃"
    },
    {
      "verse": 11,
      "text": "ותדר נדר ותאמר יהוה צבאות אם ראה תראה בעני אמתך וזכרתני ולא תשכח את אמתך ונתתה לאמתך זרע אנשים ונתתיו ליהוה כל ימי חייו ומורה לא יעלה על ראשו׃"
    },
    {
      "verse": 12,
      "text": "והיה כי הרבתה להתפלל לפני יהוה ועלי שמר את פיה׃"
    },
    {
      "verse": 13,
      "text": "וחנה היא מדברת על לבה רק שפתיה נעות וקולה לא ישמע ויחשבה עלי לשכרה׃"
    },
    {
      "verse": 14,
      "text": "ויאמר אליה עלי עד מתי תשתכרין הסירי את יינך מעליך׃"
    },
    {
      "verse": 15,
      "text": "ותען חנה ותאמר לא אדני אשה קשת רוח אנכי ויין ושכר לא שתיתי ואשפך את נפשי לפני יהוה׃"
    },
    {
      "verse": 16,
      "text": "אל תתן את אמתך לפני בת בליעל כי מרב שיחי וכעסי דברתי עד הנה׃"
    },
    {
      "verse": 17,
      "text": "ויען עלי ויאמר לכי לשלום ואלהי ישראל יתן את שלתך אשר שאלת מעמו׃"
    },
    {
      "verse": 18,
      "text": "ותאמר תמצא שפחתך חן בעיניך ותלך האשה לדרכה ותאכל ופניה לא היו לה עוד׃"
    },
    {
      "verse": 19,
      "text": "וישכמו בבקר וישתחוו לפני יהוה וישבו ויבאו אל ביתם הרמתה וידע אלקנה את חנה אשתו ויזכרה יהוה׃"
    },
    {
      "verse": 20,
      "text": "ויהי לתקפות הימים ותהר חנה ותלד בן ותקרא את שמו שמואל כי מיהוה שאלתיו׃"
    },
    {
      "verse": 21,
      "text": "ויעל האיש אלקנה וכל ביתו לזבח ליהוה את זבח הימים ואת נדרו׃"
    },
    {
      "verse": 22,
      "text": "וחנה לא עלתה כי אמרה לאישה עד יגמל הנער והבאתיו ונראה את פני יהוה וישב שם עד עולם׃"
    },
    {
      "verse": 23,
      "text": "ויאמר לה אלקנה אישה עשי הטוב בעיניך שבי עד גמלך אתו אך יקם יהוה את דברו ותשב האשה ותינק את בנה עד גמלה אתו׃"
    },
    {
      "verse": 24,
      "text": "ותעלהו עמה כאשר גמלתו בפרים שלשה ואיפה אחת קמח ונבל יין ותבאהו בית יהוה שלו והנער נער׃"
    },
    {
      "verse": 25,
      "text": "וישחטו את הפר ויביאו את הנער אל עלי׃"
    },
    {
      "verse": 26,
      "text": "ותאמר בי אדני חי נפשך אדני אני האשה הנצבת עמכה בזה להתפלל אל יהוה׃"
    },
    {
      "verse": 27,
      "text": "אל הנער הזה התפללתי ויתן יהוה לי את שאלתי אשר שאלתי מעמו׃"
    },
    {
      "verse": 28,
      "text": "וגם אנכי השאלתהו ליהוה כל הימים אשר היה הוא שאול ליהוה וישתחו שם ליהוה׃"
    }
  ]
}
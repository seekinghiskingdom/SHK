{
  "book_id": "NUM",
  "chapter": 28,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "צו את בני ישראל ואמרת אלהם את קרבני לחמי לאשי ריח ניחחי תשמרו להקריב לי במועדו׃"
    },
    {
      "verse": 3,
      "text": "ואמרת להם זה האשה אשר תקריבו ליהוה כבשים בני שנה תמימם שנים ליום עלה תמיד׃"
    },
    {
      "verse": 4,
      "text": "את הכבש אחד תעשה בבקר ואת הכבש השני תעשה בין הערבים׃"
    },
    {
      "verse": 5,
      "text": "ועשירית האיפה סלת למנחה בלולה בשמן כתית רביעת ההין׃"
    },
    {
      "verse": 6,
      "text": "עלת תמיד העשיה בהר סיני לריח ניחח אשה ליהוה׃"
    },
    {
      "verse": 7,
      "text": "ונסכו רביעת ההין לכבש האחד בקדש הסך נסך שכר ליהוה׃"
    },
    {
      "verse": 8,
      "text": "ואת הכבש השני תעשה בין הערבים כמנחת הבקר וכנסכו תעשה אשה ריח ניחח ליהוה׃"
    },
    {
      "verse": 9,
      "text": "וביום השבת שני כבשים בני שנה תמימם ושני עשרנים סלת מנחה בלולה בשמן ונסכו׃"
    },
    {
      "verse": 10,
      "text": "עלת שבת בשבתו על עלת התמיד ונסכה׃"
    },
    {
      "verse": 11,
      "text": "ובראשי חדשיכם תקריבו עלה ליהוה פרים בני בקר שנים ואיל אחד כבשים בני שנה שבעה תמימם׃"
    },
    {
      "verse": 12,
      "text": "ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד׃"
    },
    {
      "verse": 13,
      "text": "ועשרן עשרון סלת מנחה בלולה בשמן לכבש האחד עלה ריח ניחח אשה ליהוה׃"
    },
    {
      "verse": 14,
      "text": "ונסכיהם חצי ההין יהיה לפר ושלישת ההין לאיל ורביעת ההין לכבש יין זאת עלת חדש בחדשו לחדשי השנה׃"
    },
    {
      "verse": 15,
      "text": "ושעיר עזים אחד לחטאת ליהוה על עלת התמיד יעשה ונסכו׃"
    },
    {
      "verse": 16,
      "text": "ובחדש הראשון בארבעה עשר יום לחדש פסח ליהוה׃"
    },
    {
      "verse": 17,
      "text": "ובחמשה עשר יום לחדש הזה חג שבעת ימים מצות יאכל׃"
    },
    {
      "verse": 18,
      "text": "ביום הראשון מקרא קדש כל מלאכת עבדה לא תעשו׃"
    },
    {
      "verse": 19,
      "text": "והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם׃"
    },
    {
      "verse": 20,
      "text": "ומנחתם סלת בלולה בשמן שלשה עשרנים לפר ושני עשרנים לאיל תעשו׃"
    },
    {
      "verse": 21,
      "text": "עשרון עשרון תעשה לכבש האחד לשבעת הכבשים׃"
    },
    {
      "verse": 22,
      "text": "ושעיר חטאת אחד לכפר עליכם׃"
    },
    {
      "verse": 23,
      "text": "מלבד עלת הבקר אשר לעלת התמיד תעשו את אלה׃"
    },
    {
      "verse": 24,
      "text": "כאלה תעשו ליום שבעת ימים לחם אשה ריח ניחח ליהוה על עולת התמיד יעשה ונסכו׃"
    },
    {
      "verse": 25,
      "text": "וביום השביעי מקרא קדש יהיה לכם כל מלאכת עבדה לא תעשו׃"
    },
    {
      "verse": 26,
      "text": "וביום הבכורים בהקריבכם מנחה חדשה ליהוה בשבעתיכם מקרא קדש יהיה לכם כל מלאכת עבדה לא תעשו׃"
    },
    {
      "verse": 27,
      "text": "והקרבתם עולה לריח ניחח ליהוה פרים בני בקר שנים איל אחד שבעה כבשים בני שנה׃"
    },
    {
      "verse": 28,
      "text": "ומנחתם סלת בלולה בשמן שלשה עשרנים לפר האחד שני עשרנים לאיל האחד׃"
    },
    {
      "verse": 29,
      "text": "עשרון עשרון לכבש האחד לשבעת הכבשים׃"
    },
    {
      "verse": 30,
      "text": "שעיר עזים אחד לכפר עליכם׃"
    },
    {
      "verse": 31,
      "text": "מלבד עלת התמיד ומנחתו תעשו תמימם יהיו לכם ונסכיהם׃"
    }
  ]
}
{
  "book_id": "1SA",
  "chapter": 15,
  "verses": [
    {
      "verse": 1,
      "text": "ויאמר שמואל אל שאול אתי שלח יהוה למשחך למלך על עמו על ישראל ועתה שמע לקול דברי יהוה׃"
    },
    {
      "verse": 2,
      "text": "כה אמר יהוה צבאות פקדתי את אשר עשה עמלק לישראל אשר שם לו בדרך בעלתו ממצרים׃"
    },
    {
      "verse": 3,
      "text": "עתה לך והכיתה את עמלק והחרמתם את כל אשר לו ולא תחמל עליו והמתה מאיש עד אשה מעלל ועד יונק משור ועד שה מגמל ועד חמור׃"
    },
    {
      "verse": 4,
      "text": "וישמע שאול את העם ויפקדם בטלאים מאתים אלף רגלי ועשרת אלפים את איש יהודה׃"
    },
    {
      "verse": 5,
      "text": "ויבא שאול עד עיר עמלק וירב בנחל׃"
    },
    {
      "verse": 6,
      "text": "ויאמר שאול אל הקיני לכו סרו רדו מתוך עמלקי פן אספך עמו ואתה עשיתה חסד עם כל בני ישראל בעלותם ממצרים ויסר קיני מתוך עמלק׃"
    },
    {
      "verse": 7,
      "text": "ויך שאול את עמלק מחוילה בואך שור אשר על פני מצרים׃"
    },
    {
      "verse": 8,
      "text": "ויתפש את אגג מלך עמלק חי ואת כל העם החרים לפי חרב׃"
    },
    {
      "verse": 9,
      "text": "ויחמל שאול והעם על אגג ועל מיטב הצאן והבקר והמשנים ועל הכרים ועל כל הטוב ולא אבו החרימם וכל המלאכה נמבזה ונמס אתה החרימו׃"
    },
    {
      "verse": 10,
      "text": "ויהי דבר יהוה אל שמואל לאמר׃"
    },
    {
      "verse": 11,
      "text": "נחמתי כי המלכתי את שאול למלך כי שב מאחרי ואת דברי לא הקים ויחר לשמואל ויזעק אל יהוה כל הלילה׃"
    },
    {
      "verse": 12,
      "text": "וישכם שמואל לקראת שאול בבקר ויגד לשמואל לאמר בא שאול הכרמלה והנה מציב לו יד ויסב ויעבר וירד הגלגל׃"
    },
    {
      "verse": 13,
      "text": "ויבא שמואל אל שאול ויאמר לו שאול ברוך אתה ליהוה הקימתי את דבר יהוה׃"
    },
    {
      "verse": 14,
      "text": "ויאמר שמואל ומה קול הצאן הזה באזני וקול הבקר אשר אנכי שמע׃"
    },
    {
      "verse": 15,
      "text": "ויאמר שאול מעמלקי הביאום אשר חמל העם על מיטב הצאן והבקר למען זבח ליהוה אלהיך ואת היותר החרמנו׃"
    },
    {
      "verse": 16,
      "text": "ויאמר שמואל אל שאול הרף ואגידה לך את אשר דבר יהוה אלי הלילה ויאמרו לו דבר׃"
    },
    {
      "verse": 17,
      "text": "ויאמר שמואל הלוא אם קטן אתה בעיניך ראש שבטי ישראל אתה וימשחך יהוה למלך על ישראל׃"
    },
    {
      "verse": 18,
      "text": "וישלחך יהוה בדרך ויאמר לך והחרמתה את החטאים את עמלק ונלחמת בו עד כלותם אתם׃"
    },
    {
      "verse": 19,
      "text": "ולמה לא שמעת בקול יהוה ותעט אל השלל ותעש הרע בעיני יהוה׃"
    },
    {
      "verse": 20,
      "text": "ויאמר שאול אל שמואל אשר שמעתי בקול יהוה ואלך בדרך אשר שלחני יהוה ואביא את אגג מלך עמלק ואת עמלק החרמתי׃"
    },
    {
      "verse": 21,
      "text": "ויקח העם מהשלל צאן ובקר ראשית החרם לזבח ליהוה אלהיך בגלגל׃"
    },
    {
      "verse": 22,
      "text": "ויאמר שמואל החפץ ליהוה בעלות וזבחים כשמע בקול יהוה הנה שמע מזבח טוב להקשיב מחלב אילים׃"
    },
    {
      "verse": 23,
      "text": "כי חטאת קסם מרי ואון ותרפים הפצר יען מאסת את דבר יהוה וימאסך ממלך׃"
    },
    {
      "verse": 24,
      "text": "ויאמר שאול אל שמואל חטאתי כי עברתי את פי יהוה ואת דבריך כי יראתי את העם ואשמע בקולם׃"
    },
    {
      "verse": 25,
      "text": "ועתה שא נא את חטאתי ושוב עמי ואשתחוה ליהוה׃"
    },
    {
      "verse": 26,
      "text": "ויאמר שמואל אל שאול לא אשוב עמך כי מאסתה את דבר יהוה וימאסך יהוה מהיות מלך על ישראל׃"
    },
    {
      "verse": 27,
      "text": "ויסב שמואל ללכת ויחזק בכנף מעילו ויקרע׃"
    },
    {
      "verse": 28,
      "text": "ויאמר אליו שמואל קרע יהוה את ממלכות ישראל מעליך היום ונתנה לרעך הטוב ממך׃"
    },
    {
      "verse": 29,
      "text": "וגם נצח ישראל לא ישקר ולא ינחם כי לא אדם הוא להנחם׃"
    },
    {
      "verse": 30,
      "text": "ויאמר חטאתי עתה כבדני נא נגד זקני עמי ונגד ישראל ושוב עמי והשתחויתי ליהוה אלהיך׃"
    },
    {
      "verse": 31,
      "text": "וישב שמואל אחרי שאול וישתחו שאול ליהוה׃"
    },
    {
      "verse": 32,
      "text": "ויאמר שמואל הגישו אלי את אגג מלך עמלק וילך אליו אגג מעדנת ויאמר אגג אכן סר מר המות׃"
    },
    {
      "verse": 33,
      "text": "ויאמר שמואל כאשר שכלה נשים חרבך כן תשכל מנשים אמך וישסף שמואל את אגג לפני יהוה בגלגל׃"
    },
    {
      "verse": 34,
      "text": "וילך שמואל הרמתה ושאול עלה אל ביתו גבעת שאול׃"
    },
    {
      "verse": 35,
      "text": "ולא יסף שמואל לראות את שאול עד יום מותו כי התאבל שמואל אל שאול ויהוה נחם כי המליך את שאול על ישראל׃"
    }
  ]
}
{
  "book_id": "MAL",
  "chapter": 1,
  "verses": [
    {
      "verse": 1,
      "text": "משא דבר יהוה אל ישראל ביד מלאכי׃"
    },
    {
      "verse": 2,
      "text": "אהבתי אתכם אמר יהוה ואמרתם במה אהבתנו הלוא אח עשו ליעקב נאם יהוה ואהב את יעקב׃"
    },
    {
      "verse": 3,
      "text": "ואת עשו שנאתי ואשים את הריו שממה ואת נחלתו לתנות מדבר׃"
    },
    {
      "verse": 4,
      "text": "כי תאמר אדום רששנו ונשוב ונבנה חרבות כה אמר יהוה צבאות המה יבנו ואני אהרוס וקראו להם גבול רשעה והעם אשר זעם יהוה עד עולם׃"
    },
    {
      "verse": 5,
      "text": "ועיניכם תראינה ואתם תאמרו יגדל יהוה מעל לגבול ישראל׃"
    },
    {
      "verse": 6,
      "text": "בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את שמך׃"
    },
    {
      "verse": 7,
      "text": "מגישים על מזבחי לחם מגאל ואמרתם במה גאלנוך באמרכם שלחן יהוה נבזה הוא׃"
    },
    {
      "verse": 8,
      "text": "וכי תגשון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך אמר יהוה צבאות׃"
    },
    {
      "verse": 9,
      "text": "ועתה חלו נא פני אל ויחננו מידכם היתה זאת הישא מכם פנים אמר יהוה צבאות׃"
    },
    {
      "verse": 10,
      "text": "מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם׃"
    },
    {
      "verse": 11,
      "text": "כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה כי גדול שמי בגוים אמר יהוה צבאות׃"
    },
    {
      "verse": 12,
      "text": "ואתם מחללים אותו באמרכם שלחן אדני מגאל הוא וניבו נבזה אכלו׃"
    },
    {
      "verse": 13,
      "text": "ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה׃"
    },
    {
      "verse": 14,
      "text": "וארור נוכל ויש בעדרו זכר ונדר וזבח משחת לאדני כי מלך גדול אני אמר יהוה צבאות ושמי נורא בגוים׃"
    }
  ]
}
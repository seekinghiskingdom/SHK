{
  "book_id": "NUM",
  "chapter": 30,
  "verses": [
    {
      "verse": 1,
      "text": "וידבר משה אל ראשי המטות לבני ישראל לאמר זה הדבר אשר צוה יהוה׃"
    },
    {
      "verse": 2,
      "text": "איש כי ידר נדר ליהוה או השבע שבעה לאסר אסר על נפשו לא יחל דברו ככל היצא מפיו יעשה׃"
    },
    {
      "verse": 3,
      "text": "ואשה כי תדר נדר ליהוה ואסרה אסר בבית אביה בנעריה׃"
    },
    {
      "verse": 4,
      "text": "ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום׃"
    },
    {
      "verse": 5,
      "text": "ואם הניא אביה אתה ביום שמעו כל נדריה ואסריה אשר אסרה על נפשה לא יקום ויהוה יסלח לה כי הניא אביה אתה׃"
    },
    {
      "verse": 6,
      "text": "ואם היו תהיה לאיש ונדריה עליה או מבטא שפתיה אשר אסרה על נפשה׃"
    },
    {
      "verse": 7,
      "text": "ושמע אישה ביום שמעו והחריש לה וקמו נדריה ואסרה אשר אסרה על נפשה יקמו׃"
    },
    {
      "verse": 8,
      "text": "ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה ויהוה יסלח לה׃"
    },
    {
      "verse": 9,
      "text": "ונדר אלמנה וגרושה כל אשר אסרה על נפשה יקום עליה׃"
    },
    {
      "verse": 10,
      "text": "ואם בית אישה נדרה או אסרה אסר על נפשה בשבעה׃"
    },
    {
      "verse": 11,
      "text": "ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום׃"
    },
    {
      "verse": 12,
      "text": "ואם הפר יפר אתם אישה ביום שמעו כל מוצא שפתיה לנדריה ולאסר נפשה לא יקום אישה הפרם ויהוה יסלח לה׃"
    },
    {
      "verse": 13,
      "text": "כל נדר וכל שבעת אסר לענת נפש אישה יקימנו ואישה יפרנו׃"
    },
    {
      "verse": 14,
      "text": "ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אתם כי החרש לה ביום שמעו׃"
    },
    {
      "verse": 15,
      "text": "ואם הפר יפר אתם אחרי שמעו ונשא את עונה׃"
    },
    {
      "verse": 16,
      "text": "אלה החקים אשר צוה יהוה את משה בין איש לאשתו בין אב לבתו בנעריה בית אביה׃"
    }
  ]
}
{
  "book_id": "PSA",
  "chapter": 94,
  "verses": [
    {
      "verse": 1,
      "text": "אל נקמות יהוה אל נקמות הופיע׃"
    },
    {
      "verse": 2,
      "text": "הנשא שפט הארץ השב גמול על גאים׃"
    },
    {
      "verse": 3,
      "text": "עד מתי רשעים יהוה עד מתי רשעים יעלזו׃"
    },
    {
      "verse": 4,
      "text": "יביעו ידברו עתק יתאמרו כל פעלי און׃"
    },
    {
      "verse": 5,
      "text": "עמך יהוה ידכאו ונחלתך יענו׃"
    },
    {
      "verse": 6,
      "text": "אלמנה וגר יהרגו ויתומים ירצחו׃"
    },
    {
      "verse": 7,
      "text": "ויאמרו לא יראה יה ולא יבין אלהי יעקב׃"
    },
    {
      "verse": 8,
      "text": "בינו בערים בעם וכסילים מתי תשכילו׃"
    },
    {
      "verse": 9,
      "text": "הנטע אזן הלא ישמע אם יצר עין הלא יביט׃"
    },
    {
      "verse": 10,
      "text": "היסר גוים הלא יוכיח המלמד אדם דעת׃"
    },
    {
      "verse": 11,
      "text": "יהוה ידע מחשבות אדם כי המה הבל׃"
    },
    {
      "verse": 12,
      "text": "אשרי הגבר אשר תיסרנו יה ומתורתך תלמדנו׃"
    },
    {
      "verse": 13,
      "text": "להשקיט לו מימי רע עד יכרה לרשע שחת׃"
    },
    {
      "verse": 14,
      "text": "כי לא יטש יהוה עמו ונחלתו לא יעזב׃"
    },
    {
      "verse": 15,
      "text": "כי עד צדק ישוב משפט ואחריו כל ישרי לב׃"
    },
    {
      "verse": 16,
      "text": "מי יקום לי עם מרעים מי יתיצב לי עם פעלי און׃"
    },
    {
      "verse": 17,
      "text": "לולי יהוה עזרתה לי כמעט שכנה דומה נפשי׃"
    },
    {
      "verse": 18,
      "text": "אם אמרתי מטה רגלי חסדך יהוה יסעדני׃"
    },
    {
      "verse": 19,
      "text": "ברב שרעפי בקרבי תנחומיך ישעשעו נפשי׃"
    },
    {
      "verse": 20,
      "text": "היחברך כסא הוות יצר עמל עלי חק׃"
    },
    {
      "verse": 21,
      "text": "יגודו על נפש צדיק ודם נקי ירשיעו׃"
    },
    {
      "verse": 22,
      "text": "ויהי יהוה לי למשגב ואלהי לצור מחסי׃"
    },
    {
      "verse": 23,
      "text": "וישב עליהם את אונם וברעתם יצמיתם יצמיתם יהוה אלהינו׃"
    }
  ]
}
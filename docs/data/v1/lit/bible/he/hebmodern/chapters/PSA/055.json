{
  "book_id": "PSA",
  "chapter": 55,
  "verses": [
    {
      "verse": 1,
      "text": "למנצח בנגינת משכיל לדוד האזינה אלהים תפלתי ואל תתעלם מתחנתי׃"
    },
    {
      "verse": 2,
      "text": "הקשיבה לי וענני אריד בשיחי ואהימה׃"
    },
    {
      "verse": 3,
      "text": "מקול אויב מפני עקת רשע כי ימיטו עלי און ובאף ישטמוני׃"
    },
    {
      "verse": 4,
      "text": "לבי יחיל בקרבי ואימות מות נפלו עלי׃"
    },
    {
      "verse": 5,
      "text": "יראה ורעד יבא בי ותכסני פלצות׃"
    },
    {
      "verse": 6,
      "text": "ואמר מי יתן לי אבר כיונה אעופה ואשכנה׃"
    },
    {
      "verse": 7,
      "text": "הנה ארחיק נדד אלין במדבר סלה׃"
    },
    {
      "verse": 8,
      "text": "אחישה מפלט לי מרוח סעה מסער׃"
    },
    {
      "verse": 9,
      "text": "בלע אדני פלג לשונם כי ראיתי חמס וריב בעיר׃"
    },
    {
      "verse": 10,
      "text": "יומם ולילה יסובבה על חומתיה ואון ועמל בקרבה׃"
    },
    {
      "verse": 11,
      "text": "הוות בקרבה ולא ימיש מרחבה תך ומרמה׃"
    },
    {
      "verse": 12,
      "text": "כי לא אויב יחרפני ואשא לא משנאי עלי הגדיל ואסתר ממנו׃"
    },
    {
      "verse": 13,
      "text": "ואתה אנוש כערכי אלופי ומידעי׃"
    },
    {
      "verse": 14,
      "text": "אשר יחדו נמתיק סוד בבית אלהים נהלך ברגש׃"
    },
    {
      "verse": 15,
      "text": "ישימות עלימו ירדו שאול חיים כי רעות במגורם בקרבם׃"
    },
    {
      "verse": 16,
      "text": "אני אל אלהים אקרא ויהוה יושיעני׃"
    },
    {
      "verse": 17,
      "text": "ערב ובקר וצהרים אשיחה ואהמה וישמע קולי׃"
    },
    {
      "verse": 18,
      "text": "פדה בשלום נפשי מקרב לי כי ברבים היו עמדי׃"
    },
    {
      "verse": 19,
      "text": "ישמע אל ויענם וישב קדם סלה אשר אין חליפות למו ולא יראו אלהים׃"
    },
    {
      "verse": 20,
      "text": "שלח ידיו בשלמיו חלל בריתו׃"
    },
    {
      "verse": 21,
      "text": "חלקו מחמאת פיו וקרב לבו רכו דבריו משמן והמה פתחות׃"
    },
    {
      "verse": 22,
      "text": "השלך על יהוה יהבך והוא יכלכלך לא יתן לעולם מוט לצדיק׃"
    },
    {
      "verse": 23,
      "text": "ואתה אלהים תורדם לבאר שחת אנשי דמים ומרמה לא יחצו ימיהם ואני אבטח בך׃"
    }
  ]
}
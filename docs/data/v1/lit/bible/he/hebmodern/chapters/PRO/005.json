{
  "book_id": "PRO",
  "chapter": 5,
  "verses": [
    {
      "verse": 1,
      "text": "בני לחכמתי הקשיבה לתבונתי הט אזנך׃"
    },
    {
      "verse": 2,
      "text": "לשמר מזמות ודעת שפתיך ינצרו׃"
    },
    {
      "verse": 3,
      "text": "כי נפת תטפנה שפתי זרה וחלק משמן חכה׃"
    },
    {
      "verse": 4,
      "text": "ואחריתה מרה כלענה חדה כחרב פיות׃"
    },
    {
      "verse": 5,
      "text": "רגליה ירדות מות שאול צעדיה יתמכו׃"
    },
    {
      "verse": 6,
      "text": "ארח חיים פן תפלס נעו מעגלתיה לא תדע׃"
    },
    {
      "verse": 7,
      "text": "ועתה בנים שמעו לי ואל תסורו מאמרי פי׃"
    },
    {
      "verse": 8,
      "text": "הרחק מעליה דרכך ואל תקרב אל פתח ביתה׃"
    },
    {
      "verse": 9,
      "text": "פן תתן לאחרים הודך ושנתיך לאכזרי׃"
    },
    {
      "verse": 10,
      "text": "פן ישבעו זרים כחך ועצביך בבית נכרי׃"
    },
    {
      "verse": 11,
      "text": "ונהמת באחריתך בכלות בשרך ושארך׃"
    },
    {
      "verse": 12,
      "text": "ואמרת איך שנאתי מוסר ותוכחת נאץ לבי׃"
    },
    {
      "verse": 13,
      "text": "ולא שמעתי בקול מורי ולמלמדי לא הטיתי אזני׃"
    },
    {
      "verse": 14,
      "text": "כמעט הייתי בכל רע בתוך קהל ועדה׃"
    },
    {
      "verse": 15,
      "text": "שתה מים מבורך ונזלים מתוך בארך׃"
    },
    {
      "verse": 16,
      "text": "יפוצו מעינתיך חוצה ברחבות פלגי מים׃"
    },
    {
      "verse": 17,
      "text": "יהיו לך לבדך ואין לזרים אתך׃"
    },
    {
      "verse": 18,
      "text": "יהי מקורך ברוך ושמח מאשת נעורך׃"
    },
    {
      "verse": 19,
      "text": "אילת אהבים ויעלת חן דדיה ירוך בכל עת באהבתה תשגה תמיד׃"
    },
    {
      "verse": 20,
      "text": "ולמה תשגה בני בזרה ותחבק חק נכריה׃"
    },
    {
      "verse": 21,
      "text": "כי נכח עיני יהוה דרכי איש וכל מעגלתיו מפלס׃"
    },
    {
      "verse": 22,
      "text": "עוונותיו ילכדנו את הרשע ובחבלי חטאתו יתמך׃"
    },
    {
      "verse": 23,
      "text": "הוא ימות באין מוסר וברב אולתו ישגה׃"
    }
  ]
}
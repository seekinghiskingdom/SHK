{
  "book_id": "PSA",
  "chapter": 65,
  "verses": [
    {
      "verse": 1,
      "text": "למנצח מזמור לדוד שיר לך דמיה תהלה אלהים בציון ולך ישלם נדר׃"
    },
    {
      "verse": 2,
      "text": "שמע תפלה עדיך כל בשר יבאו׃"
    },
    {
      "verse": 3,
      "text": "דברי עונת גברו מני פשעינו אתה תכפרם׃"
    },
    {
      "verse": 4,
      "text": "אשרי תבחר ותקרב ישכן חצריך נשבעה בטוב ביתך קדש היכלך׃"
    },
    {
      "verse": 5,
      "text": "נוראות בצדק תעננו אלהי ישענו מבטח כל קצוי ארץ וים רחקים׃"
    },
    {
      "verse": 6,
      "text": "מכין הרים בכחו נאזר בגבורה׃"
    },
    {
      "verse": 7,
      "text": "משביח שאון ימים שאון גליהם והמון לאמים׃"
    },
    {
      "verse": 8,
      "text": "וייראו ישבי קצות מאותתיך מוצאי בקר וערב תרנין׃"
    },
    {
      "verse": 9,
      "text": "פקדת הארץ ותשקקה רבת תעשרנה פלג אלהים מלא מים תכין דגנם כי כן תכינה׃"
    },
    {
      "verse": 10,
      "text": "תלמיה רוה נחת גדודיה ברביבים תמגגנה צמחה תברך׃"
    },
    {
      "verse": 11,
      "text": "עטרת שנת טובתך ומעגליך ירעפון דשן׃"
    },
    {
      "verse": 12,
      "text": "ירעפו נאות מדבר וגיל גבעות תחגרנה׃"
    },
    {
      "verse": 13,
      "text": "לבשו כרים הצאן ועמקים יעטפו בר יתרועעו אף ישירו׃"
    }
  ]
}
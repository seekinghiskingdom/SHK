{
  "book_id": "HOS",
  "chapter": 6,
  "verses": [
    {
      "verse": 1,
      "text": "לכו ונשובה אל יהוה כי הוא טרף וירפאנו יך ויחבשנו׃"
    },
    {
      "verse": 2,
      "text": "יחינו מימים ביום השלישי יקמנו ונחיה לפניו׃"
    },
    {
      "verse": 3,
      "text": "ונדעה נרדפה לדעת את יהוה כשחר נכון מצאו ויבוא כגשם לנו כמלקוש יורה ארץ׃"
    },
    {
      "verse": 4,
      "text": "מה אעשה לך אפרים מה אעשה לך יהודה וחסדכם כענן בקר וכטל משכים הלך׃"
    },
    {
      "verse": 5,
      "text": "על כן חצבתי בנביאים הרגתים באמרי פי ומשפטיך אור יצא׃"
    },
    {
      "verse": 6,
      "text": "כי חסד חפצתי ולא זבח ודעת אלהים מעלות׃"
    },
    {
      "verse": 7,
      "text": "והמה כאדם עברו ברית שם בגדו בי׃"
    },
    {
      "verse": 8,
      "text": "גלעד קרית פעלי און עקבה מדם׃"
    },
    {
      "verse": 9,
      "text": "וכחכי איש גדודים חבר כהנים דרך ירצחו שכמה כי זמה עשו׃"
    },
    {
      "verse": 10,
      "text": "בבית ישראל ראיתי שעריריה שם זנות לאפרים נטמא ישראל׃"
    },
    {
      "verse": 11,
      "text": "גם יהודה שת קציר לך בשובי שבות עמי׃"
    }
  ]
}
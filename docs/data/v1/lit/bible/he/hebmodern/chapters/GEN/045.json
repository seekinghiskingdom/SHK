{
  "book_id": "GEN",
  "chapter": 45,
  "verses": [
    {
      "verse": 1,
      "text": "ולא יכל יוסף להתאפק לכל הנצבים עליו ויקרא הוציאו כל איש מעלי ולא עמד איש אתו בהתודע יוסף אל אחיו׃"
    },
    {
      "verse": 2,
      "text": "ויתן את קלו בבכי וישמעו מצרים וישמע בית פרעה׃"
    },
    {
      "verse": 3,
      "text": "ויאמר יוסף אל אחיו אני יוסף העוד אבי חי ולא יכלו אחיו לענות אתו כי נבהלו מפניו׃"
    },
    {
      "verse": 4,
      "text": "ויאמר יוסף אל אחיו גשו נא אלי ויגשו ויאמר אני יוסף אחיכם אשר מכרתם אתי מצרימה׃"
    },
    {
      "verse": 5,
      "text": "ועתה אל תעצבו ואל יחר בעיניכם כי מכרתם אתי הנה כי למחיה שלחני אלהים לפניכם׃"
    },
    {
      "verse": 6,
      "text": "כי זה שנתים הרעב בקרב הארץ ועוד חמש שנים אשר אין חריש וקציר׃"
    },
    {
      "verse": 7,
      "text": "וישלחני אלהים לפניכם לשום לכם שארית בארץ ולהחיות לכם לפליטה גדלה׃"
    },
    {
      "verse": 8,
      "text": "ועתה לא אתם שלחתם אתי הנה כי האלהים וישימני לאב לפרעה ולאדון לכל ביתו ומשל בכל ארץ מצרים׃"
    },
    {
      "verse": 9,
      "text": "מהרו ועלו אל אבי ואמרתם אליו כה אמר בנך יוסף שמני אלהים לאדון לכל מצרים רדה אלי אל תעמד׃"
    },
    {
      "verse": 10,
      "text": "וישבת בארץ גשן והיית קרוב אלי אתה ובניך ובני בניך וצאנך ובקרך וכל אשר לך׃"
    },
    {
      "verse": 11,
      "text": "וכלכלתי אתך שם כי עוד חמש שנים רעב פן תורש אתה וביתך וכל אשר לך׃"
    },
    {
      "verse": 12,
      "text": "והנה עיניכם ראות ועיני אחי בנימין כי פי המדבר אליכם׃"
    },
    {
      "verse": 13,
      "text": "והגדתם לאבי את כל כבודי במצרים ואת כל אשר ראיתם ומהרתם והורדתם את אבי הנה׃"
    },
    {
      "verse": 14,
      "text": "ויפל על צוארי בנימן אחיו ויבך ובנימן בכה על צואריו׃"
    },
    {
      "verse": 15,
      "text": "וינשק לכל אחיו ויבך עליהם ואחרי כן דברו אחיו אתו׃"
    },
    {
      "verse": 16,
      "text": "והקל נשמע בית פרעה לאמר באו אחי יוסף וייטב בעיני פרעה ובעיני עבדיו׃"
    },
    {
      "verse": 17,
      "text": "ויאמר פרעה אל יוסף אמר אל אחיך זאת עשו טענו את בעירכם ולכו באו ארצה כנען׃"
    },
    {
      "verse": 18,
      "text": "וקחו את אביכם ואת בתיכם ובאו אלי ואתנה לכם את טוב ארץ מצרים ואכלו את חלב הארץ׃"
    },
    {
      "verse": 19,
      "text": "ואתה צויתה זאת עשו קחו לכם מארץ מצרים עגלות לטפכם ולנשיכם ונשאתם את אביכם ובאתם׃"
    },
    {
      "verse": 20,
      "text": "ועינכם אל תחס על כליכם כי טוב כל ארץ מצרים לכם הוא׃"
    },
    {
      "verse": 21,
      "text": "ויעשו כן בני ישראל ויתן להם יוסף עגלות על פי פרעה ויתן להם צדה לדרך׃"
    },
    {
      "verse": 22,
      "text": "לכלם נתן לאיש חלפות שמלת ולבנימן נתן שלש מאות כסף וחמש חלפת שמלת׃"
    },
    {
      "verse": 23,
      "text": "ולאביו שלח כזאת עשרה חמרים נשאים מטוב מצרים ועשר אתנת נשאת בר ולחם ומזון לאביו לדרך׃"
    },
    {
      "verse": 24,
      "text": "וישלח את אחיו וילכו ויאמר אלהם אל תרגזו בדרך׃"
    },
    {
      "verse": 25,
      "text": "ויעלו ממצרים ויבאו ארץ כנען אל יעקב אביהם׃"
    },
    {
      "verse": 26,
      "text": "ויגדו לו לאמר עוד יוסף חי וכי הוא משל בכל ארץ מצרים ויפג לבו כי לא האמין להם׃"
    },
    {
      "verse": 27,
      "text": "וידברו אליו את כל דברי יוסף אשר דבר אלהם וירא את העגלות אשר שלח יוסף לשאת אתו ותחי רוח יעקב אביהם׃"
    },
    {
      "verse": 28,
      "text": "ויאמר ישראל רב עוד יוסף בני חי אלכה ואראנו בטרם אמות׃"
    }
  ]
}
{
  "book_id": "1CH",
  "chapter": 24,
  "verses": [
    {
      "verse": 1,
      "text": "ולבני אהרן מחלקותם בני אהרן נדב ואביהוא אלעזר ואיתמר׃"
    },
    {
      "verse": 2,
      "text": "וימת נדב ואביהוא לפני אביהם ובנים לא היו להם ויכהנו אלעזר ואיתמר׃"
    },
    {
      "verse": 3,
      "text": "ויחלקם דויד וצדוק מן בני אלעזר ואחימלך מן בני איתמר לפקדתם בעבדתם׃"
    },
    {
      "verse": 4,
      "text": "וימצאו בני אלעזר רבים לראשי הגברים מן בני איתמר ויחלקום לבני אלעזר ראשים לבית אבות ששה עשר ולבני איתמר לבית אבותם שמונה׃"
    },
    {
      "verse": 5,
      "text": "ויחלקום בגורלות אלה עם אלה כי היו שרי קדש ושרי האלהים מבני אלעזר ובבני איתמר׃"
    },
    {
      "verse": 6,
      "text": "ויכתבם שמעיה בן נתנאל הסופר מן הלוי לפני המלך והשרים וצדוק הכהן ואחימלך בן אביתר וראשי האבות לכהנים וללוים בית אב אחד אחז לאלעזר ואחז אחז לאיתמר׃"
    },
    {
      "verse": 7,
      "text": "ויצא הגורל הראשון ליהויריב לידעיה השני׃"
    },
    {
      "verse": 8,
      "text": "לחרם השלישי לשערים הרבעי׃"
    },
    {
      "verse": 9,
      "text": "למלכיה החמישי למימן הששי׃"
    },
    {
      "verse": 10,
      "text": "להקוץ השבעי לאביה השמיני׃"
    },
    {
      "verse": 11,
      "text": "לישוע התשעי לשכניהו העשרי׃"
    },
    {
      "verse": 12,
      "text": "לאלישיב עשתי עשר ליקים שנים עשר׃"
    },
    {
      "verse": 13,
      "text": "לחפה שלשה עשר לישבאב ארבעה עשר׃"
    },
    {
      "verse": 14,
      "text": "לבלגה חמשה עשר לאמר ששה עשר׃"
    },
    {
      "verse": 15,
      "text": "לחזיר שבעה עשר להפצץ שמונה עשר׃"
    },
    {
      "verse": 16,
      "text": "לפתחיה תשעה עשר ליחזקאל העשרים׃"
    },
    {
      "verse": 17,
      "text": "ליכין אחד ועשרים לגמול שנים ועשרים׃"
    },
    {
      "verse": 18,
      "text": "לדליהו שלשה ועשרים למעזיהו ארבעה ועשרים׃"
    },
    {
      "verse": 19,
      "text": "אלה פקדתם לעבדתם לבוא לבית יהוה כמשפטם ביד אהרן אביהם כאשר צוהו יהוה אלהי ישראל׃"
    },
    {
      "verse": 20,
      "text": "ולבני לוי הנותרים לבני עמרם שובאל לבני שובאל יחדיהו׃"
    },
    {
      "verse": 21,
      "text": "לרחביהו לבני רחביהו הראש ישיה׃"
    },
    {
      "verse": 22,
      "text": "ליצהרי שלמות לבני שלמות יחת׃"
    },
    {
      "verse": 23,
      "text": "ובני יריהו אמריהו השני יחזיאל השלישי יקמעם הרביעי׃"
    },
    {
      "verse": 24,
      "text": "בני עזיאל מיכה לבני מיכה שמור׃"
    },
    {
      "verse": 25,
      "text": "אחי מיכה ישיה לבני ישיה זכריהו׃"
    },
    {
      "verse": 26,
      "text": "בני מררי מחלי ומושי בני יעזיהו בנו׃"
    },
    {
      "verse": 27,
      "text": "בני מררי ליעזיהו בנו ושהם וזכור ועברי׃"
    },
    {
      "verse": 28,
      "text": "למחלי אלעזר ולא היה לו בנים׃"
    },
    {
      "verse": 29,
      "text": "לקיש בני קיש ירחמאל׃"
    },
    {
      "verse": 30,
      "text": "ובני מושי מחלי ועדר וירימות אלה בני הלוים לבית אבתיהם׃"
    },
    {
      "verse": 31,
      "text": "ויפילו גם הם גורלות לעמת אחיהם בני אהרן לפני דויד המלך וצדוק ואחימלך וראשי האבות לכהנים וללוים אבות הראש לעמת אחיו הקטן׃"
    }
  ]
}
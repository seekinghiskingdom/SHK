{
  "book_id": "LEV",
  "chapter": 27,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל בני ישראל ואמרת אלהם איש כי יפלא נדר בערכך נפשת ליהוה׃"
    },
    {
      "verse": 3,
      "text": "והיה ערכך הזכר מבן עשרים שנה ועד בן ששים שנה והיה ערכך חמשים שקל כסף בשקל הקדש׃"
    },
    {
      "verse": 4,
      "text": "ואם נקבה הוא והיה ערכך שלשים שקל׃"
    },
    {
      "verse": 5,
      "text": "ואם מבן חמש שנים ועד בן עשרים שנה והיה ערכך הזכר עשרים שקלים ולנקבה עשרת שקלים׃"
    },
    {
      "verse": 6,
      "text": "ואם מבן חדש ועד בן חמש שנים והיה ערכך הזכר חמשה שקלים כסף ולנקבה ערכך שלשת שקלים כסף׃"
    },
    {
      "verse": 7,
      "text": "ואם מבן ששים שנה ומעלה אם זכר והיה ערכך חמשה עשר שקל ולנקבה עשרה שקלים׃"
    },
    {
      "verse": 8,
      "text": "ואם מך הוא מערכך והעמידו לפני הכהן והעריך אתו הכהן על פי אשר תשיג יד הנדר יעריכנו הכהן׃"
    },
    {
      "verse": 9,
      "text": "ואם בהמה אשר יקריבו ממנה קרבן ליהוה כל אשר יתן ממנו ליהוה יהיה קדש׃"
    },
    {
      "verse": 10,
      "text": "לא יחליפנו ולא ימיר אתו טוב ברע או רע בטוב ואם המר ימיר בהמה בבהמה והיה הוא ותמורתו יהיה קדש׃"
    },
    {
      "verse": 11,
      "text": "ואם כל בהמה טמאה אשר לא יקריבו ממנה קרבן ליהוה והעמיד את הבהמה לפני הכהן׃"
    },
    {
      "verse": 12,
      "text": "והעריך הכהן אתה בין טוב ובין רע כערכך הכהן כן יהיה׃"
    },
    {
      "verse": 13,
      "text": "ואם גאל יגאלנה ויסף חמישתו על ערכך׃"
    },
    {
      "verse": 14,
      "text": "ואיש כי יקדש את ביתו קדש ליהוה והעריכו הכהן בין טוב ובין רע כאשר יעריך אתו הכהן כן יקום׃"
    },
    {
      "verse": 15,
      "text": "ואם המקדיש יגאל את ביתו ויסף חמישית כסף ערכך עליו והיה לו׃"
    },
    {
      "verse": 16,
      "text": "ואם משדה אחזתו יקדיש איש ליהוה והיה ערכך לפי זרעו זרע חמר שערים בחמשים שקל כסף׃"
    },
    {
      "verse": 17,
      "text": "אם משנת היבל יקדיש שדהו כערכך יקום׃"
    },
    {
      "verse": 18,
      "text": "ואם אחר היבל יקדיש שדהו וחשב לו הכהן את הכסף על פי השנים הנותרת עד שנת היבל ונגרע מערכך׃"
    },
    {
      "verse": 19,
      "text": "ואם גאל יגאל את השדה המקדיש אתו ויסף חמשית כסף ערכך עליו וקם לו׃"
    },
    {
      "verse": 20,
      "text": "ואם לא יגאל את השדה ואם מכר את השדה לאיש אחר לא יגאל עוד׃"
    },
    {
      "verse": 21,
      "text": "והיה השדה בצאתו ביבל קדש ליהוה כשדה החרם לכהן תהיה אחזתו׃"
    },
    {
      "verse": 22,
      "text": "ואם את שדה מקנתו אשר לא משדה אחזתו יקדיש ליהוה׃"
    },
    {
      "verse": 23,
      "text": "וחשב לו הכהן את מכסת הערכך עד שנת היבל ונתן את הערכך ביום ההוא קדש ליהוה׃"
    },
    {
      "verse": 24,
      "text": "בשנת היובל ישוב השדה לאשר קנהו מאתו לאשר לו אחזת הארץ׃"
    },
    {
      "verse": 25,
      "text": "וכל ערכך יהיה בשקל הקדש עשרים גרה יהיה השקל׃"
    },
    {
      "verse": 26,
      "text": "אך בכור אשר יבכר ליהוה בבהמה לא יקדיש איש אתו אם שור אם שה ליהוה הוא׃"
    },
    {
      "verse": 27,
      "text": "ואם בבהמה הטמאה ופדה בערכך ויסף חמשתו עליו ואם לא יגאל ונמכר בערכך׃"
    },
    {
      "verse": 28,
      "text": "אך כל חרם אשר יחרם איש ליהוה מכל אשר לו מאדם ובהמה ומשדה אחזתו לא ימכר ולא יגאל כל חרם קדש קדשים הוא ליהוה׃"
    },
    {
      "verse": 29,
      "text": "כל חרם אשר יחרם מן האדם לא יפדה מות יומת׃"
    },
    {
      "verse": 30,
      "text": "וכל מעשר הארץ מזרע הארץ מפרי העץ ליהוה הוא קדש ליהוה׃"
    },
    {
      "verse": 31,
      "text": "ואם גאל יגאל איש ממעשרו חמשיתו יסף עליו׃"
    },
    {
      "verse": 32,
      "text": "וכל מעשר בקר וצאן כל אשר יעבר תחת השבט העשירי יהיה קדש ליהוה׃"
    },
    {
      "verse": 33,
      "text": "לא יבקר בין טוב לרע ולא ימירנו ואם המר ימירנו והיה הוא ותמורתו יהיה קדש לא יגאל׃"
    },
    {
      "verse": 34,
      "text": "אלה המצות אשר צוה יהוה את משה אל בני ישראל בהר סיני׃"
    }
  ]
}
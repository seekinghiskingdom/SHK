{
  "book_id": "1SA",
  "chapter": 24,
  "verses": [
    {
      "verse": 1,
      "text": "ויהי כאשר שב שאול מאחרי פלשתים ויגדו לו לאמר הנה דוד במדבר עין גדי׃"
    },
    {
      "verse": 2,
      "text": "ויקח שאול שלשת אלפים איש בחור מכל ישראל וילך לבקש את דוד ואנשיו על פני צורי היעלים׃"
    },
    {
      "verse": 3,
      "text": "ויבא אל גדרות הצאן על הדרך ושם מערה ויבא שאול להסך את רגליו ודוד ואנשיו בירכתי המערה ישבים׃"
    },
    {
      "verse": 4,
      "text": "ויאמרו אנשי דוד אליו הנה היום אשר אמר יהוה אליך הנה אנכי נתן את איביך בידך ועשית לו כאשר יטב בעיניך ויקם דוד ויכרת את כנף המעיל אשר לשאול בלט׃"
    },
    {
      "verse": 5,
      "text": "ויהי אחרי כן ויך לב דוד אתו על אשר כרת את כנף אשר לשאול׃"
    },
    {
      "verse": 6,
      "text": "ויאמר לאנשיו חלילה לי מיהוה אם אעשה את הדבר הזה לאדני למשיח יהוה לשלח ידי בו כי משיח יהוה הוא׃"
    },
    {
      "verse": 7,
      "text": "וישסע דוד את אנשיו בדברים ולא נתנם לקום אל שאול ושאול קם מהמערה וילך בדרך׃"
    },
    {
      "verse": 8,
      "text": "ויקם דוד אחרי כן ויצא מן המערה ויקרא אחרי שאול לאמר אדני המלך ויבט שאול אחריו ויקד דוד אפים ארצה וישתחו׃"
    },
    {
      "verse": 9,
      "text": "ויאמר דוד לשאול למה תשמע את דברי אדם לאמר הנה דוד מבקש רעתך׃"
    },
    {
      "verse": 10,
      "text": "הנה היום הזה ראו עיניך את אשר נתנך יהוה היום בידי במערה ואמר להרגך ותחס עליך ואמר לא אשלח ידי באדני כי משיח יהוה הוא׃"
    },
    {
      "verse": 11,
      "text": "ואבי ראה גם ראה את כנף מעילך בידי כי בכרתי את כנף מעילך ולא הרגתיך דע וראה כי אין בידי רעה ופשע ולא חטאתי לך ואתה צדה את נפשי לקחתה׃"
    },
    {
      "verse": 12,
      "text": "ישפט יהוה ביני ובינך ונקמני יהוה ממך וידי לא תהיה בך׃"
    },
    {
      "verse": 13,
      "text": "כאשר יאמר משל הקדמני מרשעים יצא רשע וידי לא תהיה בך׃"
    },
    {
      "verse": 14,
      "text": "אחרי מי יצא מלך ישראל אחרי מי אתה רדף אחרי כלב מת אחרי פרעש אחד׃"
    },
    {
      "verse": 15,
      "text": "והיה יהוה לדין ושפט ביני ובינך וירא וירב את ריבי וישפטני מידך׃"
    },
    {
      "verse": 16,
      "text": "ויהי ככלות דוד לדבר את הדברים האלה אל שאול ויאמר שאול הקלך זה בני דוד וישא שאול קלו ויבך׃"
    },
    {
      "verse": 17,
      "text": "ויאמר אל דוד צדיק אתה ממני כי אתה גמלתני הטובה ואני גמלתיך הרעה׃"
    },
    {
      "verse": 18,
      "text": "ואת הגדת היום את אשר עשיתה אתי טובה את אשר סגרני יהוה בידך ולא הרגתני׃"
    },
    {
      "verse": 19,
      "text": "וכי ימצא איש את איבו ושלחו בדרך טובה ויהוה ישלמך טובה תחת היום הזה אשר עשיתה לי׃"
    },
    {
      "verse": 20,
      "text": "ועתה הנה ידעתי כי מלך תמלוך וקמה בידך ממלכת ישראל׃"
    },
    {
      "verse": 21,
      "text": "ועתה השבעה לי ביהוה אם תכרית את זרעי אחרי ואם תשמיד את שמי מבית אבי׃"
    },
    {
      "verse": 22,
      "text": "וישבע דוד לשאול וילך שאול אל ביתו ודוד ואנשיו עלו על המצודה׃"
    }
  ]
}
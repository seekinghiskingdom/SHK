{
  "book_id": "EZK",
  "chapter": 18,
  "verses": [
    {
      "verse": 1,
      "text": "ויהי דבר יהוה אלי לאמר׃"
    },
    {
      "verse": 2,
      "text": "מה לכם אתם משלים את המשל הזה על אדמת ישראל לאמר אבות יאכלו בסר ושני הבנים תקהינה׃"
    },
    {
      "verse": 3,
      "text": "חי אני נאם אדני יהוה אם יהיה לכם עוד משל המשל הזה בישראל׃"
    },
    {
      "verse": 4,
      "text": "הן כל הנפשות לי הנה כנפש האב וכנפש הבן לי הנה הנפש החטאת היא תמות׃"
    },
    {
      "verse": 5,
      "text": "ואיש כי יהיה צדיק ועשה משפט וצדקה׃"
    },
    {
      "verse": 6,
      "text": "אל ההרים לא אכל ועיניו לא נשא אל גלולי בית ישראל ואת אשת רעהו לא טמא ואל אשה נדה לא יקרב׃"
    },
    {
      "verse": 7,
      "text": "ואיש לא יונה חבלתו חוב ישיב גזלה לא יגזל לחמו לרעב יתן ועירם יכסה בגד׃"
    },
    {
      "verse": 8,
      "text": "בנשך לא יתן ותרבית לא יקח מעול ישיב ידו משפט אמת יעשה בין איש לאיש׃"
    },
    {
      "verse": 9,
      "text": "בחקותי יהלך ומשפטי שמר לעשות אמת צדיק הוא חיה יחיה נאם אדני יהוה׃"
    },
    {
      "verse": 10,
      "text": "והוליד בן פריץ שפך דם ועשה אח מאחד מאלה׃"
    },
    {
      "verse": 11,
      "text": "והוא את כל אלה לא עשה כי גם אל ההרים אכל ואת אשת רעהו טמא׃"
    },
    {
      "verse": 12,
      "text": "עני ואביון הונה גזלות גזל חבל לא ישיב ואל הגלולים נשא עיניו תועבה עשה׃"
    },
    {
      "verse": 13,
      "text": "בנשך נתן ותרבית לקח וחי לא יחיה את כל התועבות האלה עשה מות יומת דמיו בו יהיה׃"
    },
    {
      "verse": 14,
      "text": "והנה הוליד בן וירא את כל חטאת אביו אשר עשה וירא ולא יעשה כהן׃"
    },
    {
      "verse": 15,
      "text": "על ההרים לא אכל ועיניו לא נשא אל גלולי בית ישראל את אשת רעהו לא טמא׃"
    },
    {
      "verse": 16,
      "text": "ואיש לא הונה חבל לא חבל וגזלה לא גזל לחמו לרעב נתן וערום כסה בגד׃"
    },
    {
      "verse": 17,
      "text": "מעני השיב ידו נשך ותרבית לא לקח משפטי עשה בחקותי הלך הוא לא ימות בעון אביו חיה יחיה׃"
    },
    {
      "verse": 18,
      "text": "אביו כי עשק עשק גזל גזל אח ואשר לא טוב עשה בתוך עמיו והנה מת בעונו׃"
    },
    {
      "verse": 19,
      "text": "ואמרתם מדע לא נשא הבן בעון האב והבן משפט וצדקה עשה את כל חקותי שמר ויעשה אתם חיה יחיה׃"
    },
    {
      "verse": 20,
      "text": "הנפש החטאת היא תמות בן לא ישא בעון האב ואב לא ישא בעון הבן צדקת הצדיק עליו תהיה ורשעת רשע עליו תהיה׃"
    },
    {
      "verse": 21,
      "text": "והרשע כי ישוב מכל חטאתו אשר עשה ושמר את כל חקותי ועשה משפט וצדקה חיה יחיה לא ימות׃"
    },
    {
      "verse": 22,
      "text": "כל פשעיו אשר עשה לא יזכרו לו בצדקתו אשר עשה יחיה׃"
    },
    {
      "verse": 23,
      "text": "החפץ אחפץ מות רשע נאם אדני יהוה הלוא בשובו מדרכיו וחיה׃"
    },
    {
      "verse": 24,
      "text": "ובשוב צדיק מצדקתו ועשה עול ככל התועבות אשר עשה הרשע יעשה וחי כל צדקתו אשר עשה לא תזכרנה במעלו אשר מעל ובחטאתו אשר חטא בם ימות׃"
    },
    {
      "verse": 25,
      "text": "ואמרתם לא יתכן דרך אדני שמעו נא בית ישראל הדרכי לא יתכן הלא דרכיכם לא יתכנו׃"
    },
    {
      "verse": 26,
      "text": "בשוב צדיק מצדקתו ועשה עול ומת עליהם בעולו אשר עשה ימות׃"
    },
    {
      "verse": 27,
      "text": "ובשוב רשע מרשעתו אשר עשה ויעש משפט וצדקה הוא את נפשו יחיה׃"
    },
    {
      "verse": 28,
      "text": "ויראה וישוב מכל פשעיו אשר עשה חיו יחיה לא ימות׃"
    },
    {
      "verse": 29,
      "text": "ואמרו בית ישראל לא יתכן דרך אדני הדרכי לא יתכנו בית ישראל הלא דרכיכם לא יתכן׃"
    },
    {
      "verse": 30,
      "text": "לכן איש כדרכיו אשפט אתכם בית ישראל נאם אדני יהוה שובו והשיבו מכל פשעיכם ולא יהיה לכם למכשול עון׃"
    },
    {
      "verse": 31,
      "text": "השליכו מעליכם את כל פשעיכם אשר פשעתם בם ועשו לכם לב חדש ורוח חדשה ולמה תמתו בית ישראל׃"
    },
    {
      "verse": 32,
      "text": "כי לא אחפץ במות המת נאם אדני יהוה והשיבו וחיו׃"
    }
  ]
}
{
  "book_id": "DEU",
  "chapter": 8,
  "verses": [
    {
      "verse": 1,
      "text": "כל המצוה אשר אנכי מצוך היום תשמרון לעשות למען תחיון ורביתם ובאתם וירשתם את הארץ אשר נשבע יהוה לאבתיכם׃"
    },
    {
      "verse": 2,
      "text": "וזכרת את כל הדרך אשר הליכך יהוה אלהיך זה ארבעים שנה במדבר למען ענתך לנסתך לדעת את אשר בלבבך התשמר מצותו אם לא׃"
    },
    {
      "verse": 3,
      "text": "ויענך וירעבך ויאכלך את המן אשר לא ידעת ולא ידעון אבתיך למען הודעך כי לא על הלחם לבדו יחיה האדם כי על כל מוצא פי יהוה יחיה האדם׃"
    },
    {
      "verse": 4,
      "text": "שמלתך לא בלתה מעליך ורגלך לא בצקה זה ארבעים שנה׃"
    },
    {
      "verse": 5,
      "text": "וידעת עם לבבך כי כאשר ייסר איש את בנו יהוה אלהיך מיסרך׃"
    },
    {
      "verse": 6,
      "text": "ושמרת את מצות יהוה אלהיך ללכת בדרכיו וליראה אתו׃"
    },
    {
      "verse": 7,
      "text": "כי יהוה אלהיך מביאך אל ארץ טובה ארץ נחלי מים עינת ותהמת יצאים בבקעה ובהר׃"
    },
    {
      "verse": 8,
      "text": "ארץ חטה ושערה וגפן ותאנה ורמון ארץ זית שמן ודבש׃"
    },
    {
      "verse": 9,
      "text": "ארץ אשר לא במסכנת תאכל בה לחם לא תחסר כל בה ארץ אשר אבניה ברזל ומהרריה תחצב נחשת׃"
    },
    {
      "verse": 10,
      "text": "ואכלת ושבעת וברכת את יהוה אלהיך על הארץ הטבה אשר נתן לך׃"
    },
    {
      "verse": 11,
      "text": "השמר לך פן תשכח את יהוה אלהיך לבלתי שמר מצותיו ומשפטיו וחקתיו אשר אנכי מצוך היום׃"
    },
    {
      "verse": 12,
      "text": "פן תאכל ושבעת ובתים טובים תבנה וישבת׃"
    },
    {
      "verse": 13,
      "text": "ובקרך וצאנך ירבין וכסף וזהב ירבה לך וכל אשר לך ירבה׃"
    },
    {
      "verse": 14,
      "text": "ורם לבבך ושכחת את יהוה אלהיך המוציאך מארץ מצרים מבית עבדים׃"
    },
    {
      "verse": 15,
      "text": "המוליכך במדבר הגדל והנורא נחש שרף ועקרב וצמאון אשר אין מים המוציא לך מים מצור החלמיש׃"
    },
    {
      "verse": 16,
      "text": "המאכלך מן במדבר אשר לא ידעון אבתיך למען ענתך ולמען נסתך להיטבך באחריתך׃"
    },
    {
      "verse": 17,
      "text": "ואמרת בלבבך כחי ועצם ידי עשה לי את החיל הזה׃"
    },
    {
      "verse": 18,
      "text": "וזכרת את יהוה אלהיך כי הוא הנתן לך כח לעשות חיל למען הקים את בריתו אשר נשבע לאבתיך כיום הזה׃"
    },
    {
      "verse": 19,
      "text": "והיה אם שכח תשכח את יהוה אלהיך והלכת אחרי אלהים אחרים ועבדתם והשתחוית להם העדתי בכם היום כי אבד תאבדון׃"
    },
    {
      "verse": 20,
      "text": "כגוים אשר יהוה מאביד מפניכם כן תאבדון עקב לא תשמעון בקול יהוה אלהיכם׃"
    }
  ]
}
{
  "book_id": "PSA",
  "chapter": 22,
  "verses": [
    {
      "verse": 1,
      "text": "למנצח על אילת השחר מזמור לדוד אלי אלי למה עזבתני רחוק מישועתי דברי שאגתי׃"
    },
    {
      "verse": 2,
      "text": "אלהי אקרא יומם ולא תענה ולילה ולא דומיה לי׃"
    },
    {
      "verse": 3,
      "text": "ואתה קדוש יושב תהלות ישראל׃"
    },
    {
      "verse": 4,
      "text": "בך בטחו אבתינו בטחו ותפלטמו׃"
    },
    {
      "verse": 5,
      "text": "אליך זעקו ונמלטו בך בטחו ולא בושו׃"
    },
    {
      "verse": 6,
      "text": "ואנכי תולעת ולא איש חרפת אדם ובזוי עם׃"
    },
    {
      "verse": 7,
      "text": "כל ראי ילעגו לי יפטירו בשפה יניעו ראש׃"
    },
    {
      "verse": 8,
      "text": "גל אל יהוה יפלטהו יצילהו כי חפץ בו׃"
    },
    {
      "verse": 9,
      "text": "כי אתה גחי מבטן מבטיחי על שדי אמי׃"
    },
    {
      "verse": 10,
      "text": "עליך השלכתי מרחם מבטן אמי אלי אתה׃"
    },
    {
      "verse": 11,
      "text": "אל תרחק ממני כי צרה קרובה כי אין עוזר׃"
    },
    {
      "verse": 12,
      "text": "סבבוני פרים רבים אבירי בשן כתרוני׃"
    },
    {
      "verse": 13,
      "text": "פצו עלי פיהם אריה טרף ושאג׃"
    },
    {
      "verse": 14,
      "text": "כמים נשפכתי והתפרדו כל עצמותי היה לבי כדונג נמס בתוך מעי׃"
    },
    {
      "verse": 15,
      "text": "יבש כחרש כחי ולשוני מדבק מלקוחי ולעפר מות תשפתני׃"
    },
    {
      "verse": 16,
      "text": "כי סבבוני כלבים עדת מרעים הקיפוני כארי ידי ורגלי׃"
    },
    {
      "verse": 17,
      "text": "אספר כל עצמותי המה יביטו יראו בי׃"
    },
    {
      "verse": 18,
      "text": "יחלקו בגדי להם ועל לבושי יפילו גורל׃"
    },
    {
      "verse": 19,
      "text": "ואתה יהוה אל תרחק אילותי לעזרתי חושה׃"
    },
    {
      "verse": 20,
      "text": "הצילה מחרב נפשי מיד כלב יחידתי׃"
    },
    {
      "verse": 21,
      "text": "הושיעני מפי אריה ומקרני רמים עניתני׃"
    },
    {
      "verse": 22,
      "text": "אספרה שמך לאחי בתוך קהל אהללך׃"
    },
    {
      "verse": 23,
      "text": "יראי יהוה הללוהו כל זרע יעקב כבדוהו וגורו ממנו כל זרע ישראל׃"
    },
    {
      "verse": 24,
      "text": "כי לא בזה ולא שקץ ענות עני ולא הסתיר פניו ממנו ובשועו אליו שמע׃"
    },
    {
      "verse": 25,
      "text": "מאתך תהלתי בקהל רב נדרי אשלם נגד יראיו׃"
    },
    {
      "verse": 26,
      "text": "יאכלו ענוים וישבעו יהללו יהוה דרשיו יחי לבבכם לעד׃"
    },
    {
      "verse": 27,
      "text": "יזכרו וישבו אל יהוה כל אפסי ארץ וישתחוו לפניך כל משפחות גוים׃"
    },
    {
      "verse": 28,
      "text": "כי ליהוה המלוכה ומשל בגוים׃"
    },
    {
      "verse": 29,
      "text": "אכלו וישתחוו כל דשני ארץ לפניו יכרעו כל יורדי עפר ונפשו לא חיה׃"
    },
    {
      "verse": 30,
      "text": "זרע יעבדנו יספר לאדני לדור׃"
    },
    {
      "verse": 31,
      "text": "יבאו ויגידו צדקתו לעם נולד כי עשה׃"
    }
  ]
}
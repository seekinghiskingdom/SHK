{
  "book_id": "1SA",
  "chapter": 27,
  "verses": [
    {
      "verse": 1,
      "text": "ויאמר דוד אל לבו עתה אספה יום אחד ביד שאול אין לי טוב כי המלט אמלט אל ארץ פלשתים ונואש ממני שאול לבקשני עוד בכל גבול ישראל ונמלטתי מידו׃"
    },
    {
      "verse": 2,
      "text": "ויקם דוד ויעבר הוא ושש מאות איש אשר עמו אל אכיש בן מעוך מלך גת׃"
    },
    {
      "verse": 3,
      "text": "וישב דוד עם אכיש בגת הוא ואנשיו איש וביתו דוד ושתי נשיו אחינעם היזרעאלית ואביגיל אשת נבל הכרמלית׃"
    },
    {
      "verse": 4,
      "text": "ויגד לשאול כי ברח דוד גת ולא יוסף עוד לבקשו׃"
    },
    {
      "verse": 5,
      "text": "ויאמר דוד אל אכיש אם נא מצאתי חן בעיניך יתנו לי מקום באחת ערי השדה ואשבה שם ולמה ישב עבדך בעיר הממלכה עמך׃"
    },
    {
      "verse": 6,
      "text": "ויתן לו אכיש ביום ההוא את צקלג לכן היתה צקלג למלכי יהודה עד היום הזה׃"
    },
    {
      "verse": 7,
      "text": "ויהי מספר הימים אשר ישב דוד בשדה פלשתים ימים וארבעה חדשים׃"
    },
    {
      "verse": 8,
      "text": "ויעל דוד ואנשיו ויפשטו אל הגשורי והגרזי והעמלקי כי הנה ישבות הארץ אשר מעולם בואך שורה ועד ארץ מצרים׃"
    },
    {
      "verse": 9,
      "text": "והכה דוד את הארץ ולא יחיה איש ואשה ולקח צאן ובקר וחמרים וגמלים ובגדים וישב ויבא אל אכיש׃"
    },
    {
      "verse": 10,
      "text": "ויאמר אכיש אל פשטתם היום ויאמר דוד על נגב יהודה ועל נגב הירחמאלי ואל נגב הקיני׃"
    },
    {
      "verse": 11,
      "text": "ואיש ואשה לא יחיה דוד להביא גת לאמר פן יגדו עלינו לאמר כה עשה דוד וכה משפטו כל הימים אשר ישב בשדה פלשתים׃"
    },
    {
      "verse": 12,
      "text": "ויאמן אכיש בדוד לאמר הבאש הבאיש בעמו בישראל והיה לי לעבד עולם׃"
    }
  ]
}
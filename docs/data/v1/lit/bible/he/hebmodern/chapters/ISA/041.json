{
  "book_id": "ISA",
  "chapter": 41,
  "verses": [
    {
      "verse": 1,
      "text": "החרישו אלי איים ולאמים יחליפו כח יגשו אז ידברו יחדו למשפט נקרבה׃"
    },
    {
      "verse": 2,
      "text": "מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקש נדף קשתו׃"
    },
    {
      "verse": 3,
      "text": "ירדפם יעבור שלום ארח ברגליו לא יבוא׃"
    },
    {
      "verse": 4,
      "text": "מי פעל ועשה קרא הדרות מראש אני יהוה ראשון ואת אחרנים אני הוא׃"
    },
    {
      "verse": 5,
      "text": "ראו איים וייראו קצות הארץ יחרדו קרבו ויאתיון׃"
    },
    {
      "verse": 6,
      "text": "איש את רעהו יעזרו ולאחיו יאמר חזק׃"
    },
    {
      "verse": 7,
      "text": "ויחזק חרש את צרף מחליק פטיש את הולם פעם אמר לדבק טוב הוא ויחזקהו במסמרים לא ימוט׃"
    },
    {
      "verse": 8,
      "text": "ואתה ישראל עבדי יעקב אשר בחרתיך זרע אברהם אהבי׃"
    },
    {
      "verse": 9,
      "text": "אשר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך׃"
    },
    {
      "verse": 10,
      "text": "אל תירא כי עמך אני אל תשתע כי אני אלהיך אמצתיך אף עזרתיך אף תמכתיך בימין צדקי׃"
    },
    {
      "verse": 11,
      "text": "הן יבשו ויכלמו כל הנחרים בך יהיו כאין ויאבדו אנשי ריבך׃"
    },
    {
      "verse": 12,
      "text": "תבקשם ולא תמצאם אנשי מצתך יהיו כאין וכאפס אנשי מלחמתך׃"
    },
    {
      "verse": 13,
      "text": "כי אני יהוה אלהיך מחזיק ימינך האמר לך אל תירא אני עזרתיך׃"
    },
    {
      "verse": 14,
      "text": "אל תיראי תולעת יעקב מתי ישראל אני עזרתיך נאם יהוה וגאלך קדוש ישראל׃"
    },
    {
      "verse": 15,
      "text": "הנה שמתיך למורג חרוץ חדש בעל פיפיות תדוש הרים ותדק וגבעות כמץ תשים׃"
    },
    {
      "verse": 16,
      "text": "תזרם ורוח תשאם וסערה תפיץ אותם ואתה תגיל ביהוה בקדוש ישראל תתהלל׃"
    },
    {
      "verse": 17,
      "text": "העניים והאביונים מבקשים מים ואין לשונם בצמא נשתה אני יהוה אענם אלהי ישראל לא אעזבם׃"
    },
    {
      "verse": 18,
      "text": "אפתח על שפיים נהרות ובתוך בקעות מעינות אשים מדבר לאגם מים וארץ ציה למוצאי מים׃"
    },
    {
      "verse": 19,
      "text": "אתן במדבר ארז שטה והדס ועץ שמן אשים בערבה ברוש תדהר ותאשור יחדו׃"
    },
    {
      "verse": 20,
      "text": "למען יראו וידעו וישימו וישכילו יחדו כי יד יהוה עשתה זאת וקדוש ישראל בראה׃"
    },
    {
      "verse": 21,
      "text": "קרבו ריבכם יאמר יהוה הגישו עצמותיכם יאמר מלך יעקב׃"
    },
    {
      "verse": 22,
      "text": "יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו׃"
    },
    {
      "verse": 23,
      "text": "הגידו האתיות לאחור ונדעה כי אלהים אתם אף תיטיבו ותרעו ונשתעה ונרא יחדו׃"
    },
    {
      "verse": 24,
      "text": "הן אתם מאין ופעלכם מאפע תועבה יבחר בכם׃"
    },
    {
      "verse": 25,
      "text": "העירותי מצפון ויאת ממזרח שמש יקרא בשמי ויבא סגנים כמו חמר וכמו יוצר ירמס טיט׃"
    },
    {
      "verse": 26,
      "text": "מי הגיד מראש ונדעה ומלפנים ונאמר צדיק אף אין מגיד אף אין משמיע אף אין שמע אמריכם׃"
    },
    {
      "verse": 27,
      "text": "ראשון לציון הנה הנם ולירושלם מבשר אתן׃"
    },
    {
      "verse": 28,
      "text": "וארא ואין איש ומאלה ואין יועץ ואשאלם וישיבו דבר׃"
    },
    {
      "verse": 29,
      "text": "הן כלם און אפס מעשיהם רוח ותהו נסכיהם׃"
    }
  ]
}
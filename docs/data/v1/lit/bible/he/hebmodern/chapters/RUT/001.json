{
  "book_id": "RUT",
  "chapter": 1,
  "verses": [
    {
      "verse": 1,
      "text": "ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו׃"
    },
    {
      "verse": 2,
      "text": "ושם האיש אלימלך ושם אשתו נעמי ושם שני בניו מחלון וכליון אפרתים מבית לחם יהודה ויבאו שדי מואב ויהיו שם׃"
    },
    {
      "verse": 3,
      "text": "וימת אלימלך איש נעמי ותשאר היא ושני בניה׃"
    },
    {
      "verse": 4,
      "text": "וישאו להם נשים מאביות שם האחת ערפה ושם השנית רות וישבו שם כעשר שנים׃"
    },
    {
      "verse": 5,
      "text": "וימותו גם שניהם מחלון וכליון ותשאר האשה משני ילדיה ומאישה׃"
    },
    {
      "verse": 6,
      "text": "ותקם היא וכלתיה ותשב משדי מואב כי שמעה בשדה מואב כי פקד יהוה את עמו לתת להם לחם׃"
    },
    {
      "verse": 7,
      "text": "ותצא מן המקום אשר היתה שמה ושתי כלתיה עמה ותלכנה בדרך לשוב אל ארץ יהודה׃"
    },
    {
      "verse": 8,
      "text": "ותאמר נעמי לשתי כלתיה לכנה שבנה אשה לבית אמה יעשה יהוה עמכם חסד כאשר עשיתם עם המתים ועמדי׃"
    },
    {
      "verse": 9,
      "text": "יתן יהוה לכם ומצאן מנוחה אשה בית אישה ותשק להן ותשאנה קולן ותבכינה׃"
    },
    {
      "verse": 10,
      "text": "ותאמרנה לה כי אתך נשוב לעמך׃"
    },
    {
      "verse": 11,
      "text": "ותאמר נעמי שבנה בנתי למה תלכנה עמי העוד לי בנים במעי והיו לכם לאנשים׃"
    },
    {
      "verse": 12,
      "text": "שבנה בנתי לכן כי זקנתי מהיות לאיש כי אמרתי יש לי תקוה גם הייתי הלילה לאיש וגם ילדתי בנים׃"
    },
    {
      "verse": 13,
      "text": "הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם כי יצאה בי יד יהוה׃"
    },
    {
      "verse": 14,
      "text": "ותשנה קולן ותבכינה עוד ותשק ערפה לחמותה ורות דבקה בה׃"
    },
    {
      "verse": 15,
      "text": "ותאמר הנה שבה יבמתך אל עמה ואל אלהיה שובי אחרי יבמתך׃"
    },
    {
      "verse": 16,
      "text": "ותאמר רות אל תפגעי בי לעזבך לשוב מאחריך כי אל אשר תלכי אלך ובאשר תליני אלין עמך עמי ואלהיך אלהי׃"
    },
    {
      "verse": 17,
      "text": "באשר תמותי אמות ושם אקבר כה יעשה יהוה לי וכה יסיף כי המות יפריד ביני ובינך׃"
    },
    {
      "verse": 18,
      "text": "ותרא כי מתאמצת היא ללכת אתה ותחדל לדבר אליה׃"
    },
    {
      "verse": 19,
      "text": "ותלכנה שתיהם עד באנה בית לחם ויהי כבאנה בית לחם ותהם כל העיר עליהן ותאמרנה הזאת נעמי׃"
    },
    {
      "verse": 20,
      "text": "ותאמר אליהן אל תקראנה לי נעמי קראן לי מרא כי המר שדי לי מאד׃"
    },
    {
      "verse": 21,
      "text": "אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי׃"
    },
    {
      "verse": 22,
      "text": "ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים׃"
    }
  ]
}
{
  "book_id": "1CH",
  "chapter": 10,
  "verses": [
    {
      "verse": 1,
      "text": "ופלשתים נלחמו בישראל וינס איש ישראל מפני פלשתים ויפלו חללים בהר גלבע׃"
    },
    {
      "verse": 2,
      "text": "וידבקו פלשתים אחרי שאול ואחרי בניו ויכו פלשתים את יונתן ואת אבינדב ואת מלכי שוע בני שאול׃"
    },
    {
      "verse": 3,
      "text": "ותכבד המלחמה על שאול וימצאהו המורים בקשת ויחל מן היורים׃"
    },
    {
      "verse": 4,
      "text": "ויאמר שאול אל נשא כליו שלף חרבך ודקרני בה פן יבאו הערלים האלה והתעללו בי ולא אבה נשא כליו כי ירא מאד ויקח שאול את החרב ויפל עליה׃"
    },
    {
      "verse": 5,
      "text": "וירא נשא כליו כי מת שאול ויפל גם הוא על החרב וימת׃"
    },
    {
      "verse": 6,
      "text": "וימת שאול ושלשת בניו וכל ביתו יחדו מתו׃"
    },
    {
      "verse": 7,
      "text": "ויראו כל איש ישראל אשר בעמק כי נסו וכי מתו שאול ובניו ויעזבו עריהם וינסו ויבאו פלשתים וישבו בהם׃"
    },
    {
      "verse": 8,
      "text": "ויהי ממחרת ויבאו פלשתים לפשט את החללים וימצאו את שאול ואת בניו נפלים בהר גלבע׃"
    },
    {
      "verse": 9,
      "text": "ויפשיטהו וישאו את ראשו ואת כליו וישלחו בארץ פלשתים סביב לבשר את עצביהם ואת העם׃"
    },
    {
      "verse": 10,
      "text": "וישימו את כליו בית אלהיהם ואת גלגלתו תקעו בית דגון׃"
    },
    {
      "verse": 11,
      "text": "וישמעו כל יביש גלעד את כל אשר עשו פלשתים לשאול׃"
    },
    {
      "verse": 12,
      "text": "ויקומו כל איש חיל וישאו את גופת שאול ואת גופת בניו ויביאום יבישה ויקברו את עצמותיהם תחת האלה ביבש ויצומו שבעת ימים׃"
    },
    {
      "verse": 13,
      "text": "וימת שאול במעלו אשר מעל ביהוה על דבר יהוה אשר לא שמר וגם לשאול באוב לדרוש׃"
    },
    {
      "verse": 14,
      "text": "ולא דרש ביהוה וימיתהו ויסב את המלוכה לדויד בן ישי׃"
    }
  ]
}
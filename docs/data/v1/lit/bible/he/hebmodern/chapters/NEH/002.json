{
  "book_id": "NEH",
  "chapter": 2,
  "verses": [
    {
      "verse": 1,
      "text": "ויהי בחדש ניסן שנת עשרים לארתחשסתא המלך יין לפניו ואשא את היין ואתנה למלך ולא הייתי רע לפניו׃"
    },
    {
      "verse": 2,
      "text": "ויאמר לי המלך מדוע פניך רעים ואתה אינך חולה אין זה כי אם רע לב ואירא הרבה מאד׃"
    },
    {
      "verse": 3,
      "text": "ואמר למלך המלך לעולם יחיה מדוע לא ירעו פני אשר העיר בית קברות אבתי חרבה ושעריה אכלו באש׃"
    },
    {
      "verse": 4,
      "text": "ויאמר לי המלך על מה זה אתה מבקש ואתפלל אל אלהי השמים׃"
    },
    {
      "verse": 5,
      "text": "ואמר למלך אם על המלך טוב ואם ייטב עבדך לפניך אשר תשלחני אל יהודה אל עיר קברות אבתי ואבננה׃"
    },
    {
      "verse": 6,
      "text": "ויאמר לי המלך והשגל יושבת אצלו עד מתי יהיה מהלכך ומתי תשוב וייטב לפני המלך וישלחני ואתנה לו זמן׃"
    },
    {
      "verse": 7,
      "text": "ואומר למלך אם על המלך טוב אגרות יתנו לי על פחוות עבר הנהר אשר יעבירוני עד אשר אבוא אל יהודה׃"
    },
    {
      "verse": 8,
      "text": "ואגרת אל אסף שמר הפרדס אשר למלך אשר יתן לי עצים לקרות את שערי הבירה אשר לבית ולחומת העיר ולבית אשר אבוא אליו ויתן לי המלך כיד אלהי הטובה עלי׃"
    },
    {
      "verse": 9,
      "text": "ואבוא אל פחוות עבר הנהר ואתנה להם את אגרות המלך וישלח עמי המלך שרי חיל ופרשים׃"
    },
    {
      "verse": 10,
      "text": "וישמע סנבלט החרני וטוביה העבד העמני וירע להם רעה גדלה אשר בא אדם לבקש טובה לבני ישראל׃"
    },
    {
      "verse": 11,
      "text": "ואבוא אל ירושלם ואהי שם ימים שלשה׃"
    },
    {
      "verse": 12,
      "text": "ואקום לילה אני ואנשים מעט עמי ולא הגדתי לאדם מה אלהי נתן אל לבי לעשות לירושלם ובהמה אין עמי כי אם הבהמה אשר אני רכב בה׃"
    },
    {
      "verse": 13,
      "text": "ואצאה בשער הגיא לילה ואל פני עין התנין ואל שער האשפת ואהי שבר בחומת ירושלם אשר הם פרוצים ושעריה אכלו באש׃"
    },
    {
      "verse": 14,
      "text": "ואעבר אל שער העין ואל ברכת המלך ואין מקום לבהמה לעבר תחתי׃"
    },
    {
      "verse": 15,
      "text": "ואהי עלה בנחל לילה ואהי שבר בחומה ואשוב ואבוא בשער הגיא ואשוב׃"
    },
    {
      "verse": 16,
      "text": "והסגנים לא ידעו אנה הלכתי ומה אני עשה וליהודים ולכהנים ולחרים ולסגנים וליתר עשה המלאכה עד כן לא הגדתי׃"
    },
    {
      "verse": 17,
      "text": "ואומר אלהם אתם ראים הרעה אשר אנחנו בה אשר ירושלם חרבה ושעריה נצתו באש לכו ונבנה את חומת ירושלם ולא נהיה עוד חרפה׃"
    },
    {
      "verse": 18,
      "text": "ואגיד להם את יד אלהי אשר היא טובה עלי ואף דברי המלך אשר אמר לי ויאמרו נקום ובנינו ויחזקו ידיהם לטובה׃"
    },
    {
      "verse": 19,
      "text": "וישמע סנבלט החרני וטביה העבד העמוני וגשם הערבי וילעגו לנו ויבזו עלינו ויאמרו מה הדבר הזה אשר אתם עשים העל המלך אתם מרדים׃"
    },
    {
      "verse": 20,
      "text": "ואשיב אותם דבר ואומר להם אלהי השמים הוא יצליח לנו ואנחנו עבדיו נקום ובנינו ולכם אין חלק וצדקה וזכרון בירושלם׃"
    }
  ]
}
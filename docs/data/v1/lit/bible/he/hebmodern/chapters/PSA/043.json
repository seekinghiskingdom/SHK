{
  "book_id": "PSA",
  "chapter": 43,
  "verses": [
    {
      "verse": 1,
      "text": "שפטני אלהים וריבה ריבי מגוי לא חסיד מאיש מרמה ועולה תפלטני׃"
    },
    {
      "verse": 2,
      "text": "כי אתה אלהי מעוזי למה זנחתני למה קדר אתהלך בלחץ אויב׃"
    },
    {
      "verse": 3,
      "text": "שלח אורך ואמתך המה ינחוני יביאוני אל הר קדשך ואל משכנותיך׃"
    },
    {
      "verse": 4,
      "text": "ואבואה אל מזבח אלהים אל אל שמחת גילי ואודך בכנור אלהים אלהי׃"
    },
    {
      "verse": 5,
      "text": "מה תשתוחחי נפשי ומה תהמי עלי הוחילי לאלהים כי עוד אודנו ישועת פני ואלהי׃"
    }
  ]
}
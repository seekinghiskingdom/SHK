{
  "book_id": "NUM",
  "chapter": 4,
  "verses": [
    {
      "verse": 1,
      "text": "וידבר יהוה אל משה ואל אהרן לאמר׃"
    },
    {
      "verse": 2,
      "text": "נשא את ראש בני קהת מתוך בני לוי למשפחתם לבית אבתם׃"
    },
    {
      "verse": 3,
      "text": "מבן שלשים שנה ומעלה ועד בן חמשים שנה כל בא לצבא לעשות מלאכה באהל מועד׃"
    },
    {
      "verse": 4,
      "text": "זאת עבדת בני קהת באהל מועד קדש הקדשים׃"
    },
    {
      "verse": 5,
      "text": "ובא אהרן ובניו בנסע המחנה והורדו את פרכת המסך וכסו בה את ארן העדת׃"
    },
    {
      "verse": 6,
      "text": "ונתנו עליו כסוי עור תחש ופרשו בגד כליל תכלת מלמעלה ושמו בדיו׃"
    },
    {
      "verse": 7,
      "text": "ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה׃"
    },
    {
      "verse": 8,
      "text": "ופרשו עליהם בגד תולעת שני וכסו אתו במכסה עור תחש ושמו את בדיו׃"
    },
    {
      "verse": 9,
      "text": "ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם׃"
    },
    {
      "verse": 10,
      "text": "ונתנו אתה ואת כל כליה אל מכסה עור תחש ונתנו על המוט׃"
    },
    {
      "verse": 11,
      "text": "ועל מזבח הזהב יפרשו בגד תכלת וכסו אתו במכסה עור תחש ושמו את בדיו׃"
    },
    {
      "verse": 12,
      "text": "ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט׃"
    },
    {
      "verse": 13,
      "text": "ודשנו את המזבח ופרשו עליו בגד ארגמן׃"
    },
    {
      "verse": 14,
      "text": "ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת כל כלי המזבח ופרשו עליו כסוי עור תחש ושמו בדיו׃"
    },
    {
      "verse": 15,
      "text": "וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד׃"
    },
    {
      "verse": 16,
      "text": "ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו׃"
    },
    {
      "verse": 17,
      "text": "וידבר יהוה אל משה ואל אהרן לאמר׃"
    },
    {
      "verse": 18,
      "text": "אל תכריתו את שבט משפחת הקהתי מתוך הלוים׃"
    },
    {
      "verse": 19,
      "text": "וזאת עשו להם וחיו ולא ימתו בגשתם את קדש הקדשים אהרן ובניו יבאו ושמו אותם איש איש על עבדתו ואל משאו׃"
    },
    {
      "verse": 20,
      "text": "ולא יבאו לראות כבלע את הקדש ומתו׃"
    },
    {
      "verse": 21,
      "text": "וידבר יהוה אל משה לאמר׃"
    },
    {
      "verse": 22,
      "text": "נשא את ראש בני גרשון גם הם לבית אבתם למשפחתם׃"
    },
    {
      "verse": 23,
      "text": "מבן שלשים שנה ומעלה עד בן חמשים שנה תפקד אותם כל הבא לצבא צבא לעבד עבדה באהל מועד׃"
    },
    {
      "verse": 24,
      "text": "זאת עבדת משפחת הגרשני לעבד ולמשא׃"
    },
    {
      "verse": 25,
      "text": "ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך פתח אהל מועד׃"
    },
    {
      "verse": 26,
      "text": "ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו׃"
    },
    {
      "verse": 27,
      "text": "על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם׃"
    },
    {
      "verse": 28,
      "text": "זאת עבדת משפחת בני הגרשני באהל מועד ומשמרתם ביד איתמר בן אהרן הכהן׃"
    },
    {
      "verse": 29,
      "text": "בני מררי למשפחתם לבית אבתם תפקד אתם׃"
    },
    {
      "verse": 30,
      "text": "מבן שלשים שנה ומעלה ועד בן חמשים שנה תפקדם כל הבא לצבא לעבד את עבדת אהל מועד׃"
    },
    {
      "verse": 31,
      "text": "וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו׃"
    },
    {
      "verse": 32,
      "text": "ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם׃"
    },
    {
      "verse": 33,
      "text": "זאת עבדת משפחת בני מררי לכל עבדתם באהל מועד ביד איתמר בן אהרן הכהן׃"
    },
    {
      "verse": 34,
      "text": "ויפקד משה ואהרן ונשיאי העדה את בני הקהתי למשפחתם ולבית אבתם׃"
    },
    {
      "verse": 35,
      "text": "מבן שלשים שנה ומעלה ועד בן חמשים שנה כל הבא לצבא לעבדה באהל מועד׃"
    },
    {
      "verse": 36,
      "text": "ויהיו פקדיהם למשפחתם אלפים שבע מאות וחמשים׃"
    },
    {
      "verse": 37,
      "text": "אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה׃"
    },
    {
      "verse": 38,
      "text": "ופקודי בני גרשון למשפחותם ולבית אבתם׃"
    },
    {
      "verse": 39,
      "text": "מבן שלשים שנה ומעלה ועד בן חמשים שנה כל הבא לצבא לעבדה באהל מועד׃"
    },
    {
      "verse": 40,
      "text": "ויהיו פקדיהם למשפחתם לבית אבתם אלפים ושש מאות ושלשים׃"
    },
    {
      "verse": 41,
      "text": "אלה פקודי משפחת בני גרשון כל העבד באהל מועד אשר פקד משה ואהרן על פי יהוה׃"
    },
    {
      "verse": 42,
      "text": "ופקודי משפחת בני מררי למשפחתם לבית אבתם׃"
    },
    {
      "verse": 43,
      "text": "מבן שלשים שנה ומעלה ועד בן חמשים שנה כל הבא לצבא לעבדה באהל מועד׃"
    },
    {
      "verse": 44,
      "text": "ויהיו פקדיהם למשפחתם שלשת אלפים ומאתים׃"
    },
    {
      "verse": 45,
      "text": "אלה פקודי משפחת בני מררי אשר פקד משה ואהרן על פי יהוה ביד משה׃"
    },
    {
      "verse": 46,
      "text": "כל הפקדים אשר פקד משה ואהרן ונשיאי ישראל את הלוים למשפחתם ולבית אבתם׃"
    },
    {
      "verse": 47,
      "text": "מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא באהל מועד׃"
    },
    {
      "verse": 48,
      "text": "ויהיו פקדיהם שמנת אלפים וחמש מאות ושמנים׃"
    },
    {
      "verse": 49,
      "text": "על פי יהוה פקד אותם ביד משה איש איש על עבדתו ועל משאו ופקדיו אשר צוה יהוה את משה׃"
    }
  ]
}
{
  "book_id": "JER",
  "chapter": 28,
  "verses": [
    {
      "verse": 1,
      "text": "ויהי בשנה ההיא בראשית ממלכת צדקיה מלך יהודה בשנת הרבעית בחדש החמישי אמר אלי חנניה בן עזור הנביא אשר מגבעון בבית יהוה לעיני הכהנים וכל העם לאמר׃"
    },
    {
      "verse": 2,
      "text": "כה אמר יהוה צבאות אלהי ישראל לאמר שברתי את על מלך בבל׃"
    },
    {
      "verse": 3,
      "text": "בעוד שנתים ימים אני משיב אל המקום הזה את כל כלי בית יהוה אשר לקח נבוכדנאצר מלך בבל מן המקום הזה ויביאם בבל׃"
    },
    {
      "verse": 4,
      "text": "ואת יכניה בן יהויקים מלך יהודה ואת כל גלות יהודה הבאים בבלה אני משיב אל המקום הזה נאם יהוה כי אשבר את על מלך בבל׃"
    },
    {
      "verse": 5,
      "text": "ויאמר ירמיה הנביא אל חנניה הנביא לעיני הכהנים ולעיני כל העם העמדים בבית יהוה׃"
    },
    {
      "verse": 6,
      "text": "ויאמר ירמיה הנביא אמן כן יעשה יהוה יקם יהוה את דבריך אשר נבאת להשיב כלי בית יהוה וכל הגולה מבבל אל המקום הזה׃"
    },
    {
      "verse": 7,
      "text": "אך שמע נא הדבר הזה אשר אנכי דבר באזניך ובאזני כל העם׃"
    },
    {
      "verse": 8,
      "text": "הנביאים אשר היו לפני ולפניך מן העולם וינבאו אל ארצות רבות ועל ממלכות גדלות למלחמה ולרעה ולדבר׃"
    },
    {
      "verse": 9,
      "text": "הנביא אשר ינבא לשלום בבא דבר הנביא יודע הנביא אשר שלחו יהוה באמת׃"
    },
    {
      "verse": 10,
      "text": "ויקח חנניה הנביא את המוטה מעל צואר ירמיה הנביא וישברהו׃"
    },
    {
      "verse": 11,
      "text": "ויאמר חנניה לעיני כל העם לאמר כה אמר יהוה ככה אשבר את על נבכדנאצר מלך בבל בעוד שנתים ימים מעל צואר כל הגוים וילך ירמיה הנביא לדרכו׃"
    },
    {
      "verse": 12,
      "text": "ויהי דבר יהוה אל ירמיה אחרי שבור חנניה הנביא את המוטה מעל צואר ירמיה הנביא לאמר׃"
    },
    {
      "verse": 13,
      "text": "הלוך ואמרת אל חנניה לאמר כה אמר יהוה מוטת עץ שברת ועשית תחתיהן מטות ברזל׃"
    },
    {
      "verse": 14,
      "text": "כי כה אמר יהוה צבאות אלהי ישראל על ברזל נתתי על צואר כל הגוים האלה לעבד את נבכדנאצר מלך בבל ועבדהו וגם את חית השדה נתתי לו׃"
    },
    {
      "verse": 15,
      "text": "ויאמר ירמיה הנביא אל חנניה הנביא שמע נא חנניה לא שלחך יהוה ואתה הבטחת את העם הזה על שקר׃"
    },
    {
      "verse": 16,
      "text": "לכן כה אמר יהוה הנני משלחך מעל פני האדמה השנה אתה מת כי סרה דברת אל יהוה׃"
    },
    {
      "verse": 17,
      "text": "וימת חנניה הנביא בשנה ההיא בחדש השביעי׃"
    }
  ]
}
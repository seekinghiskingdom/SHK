{
  "book_id": "ISA",
  "chapter": 53,
  "verses": [
    {
      "verse": 1,
      "text": "מי האמין לשמעתנו וזרוע יהוה על מי נגלתה׃"
    },
    {
      "verse": 2,
      "text": "ויעל כיונק לפניו וכשרש מארץ ציה לא תאר לו ולא הדר ונראהו ולא מראה ונחמדהו׃"
    },
    {
      "verse": 3,
      "text": "נבזה וחדל אישים איש מכאבות וידוע חלי וכמסתר פנים ממנו נבזה ולא חשבנהו׃"
    },
    {
      "verse": 4,
      "text": "אכן חלינו הוא נשא ומכאבינו סבלם ואנחנו חשבנהו נגוע מכה אלהים ומענה׃"
    },
    {
      "verse": 5,
      "text": "והוא מחלל מפשענו מדכא מעונתינו מוסר שלומנו עליו ובחברתו נרפא לנו׃"
    },
    {
      "verse": 6,
      "text": "כלנו כצאן תעינו איש לדרכו פנינו ויהוה הפגיע בו את עון כלנו׃"
    },
    {
      "verse": 7,
      "text": "נגש והוא נענה ולא יפתח פיו כשה לטבח יובל וכרחל לפני גזזיה נאלמה ולא יפתח פיו׃"
    },
    {
      "verse": 8,
      "text": "מעצר וממשפט לקח ואת דורו מי ישוחח כי נגזר מארץ חיים מפשע עמי נגע למו׃"
    },
    {
      "verse": 9,
      "text": "ויתן את רשעים קברו ואת עשיר במתיו על לא חמס עשה ולא מרמה בפיו׃"
    },
    {
      "verse": 10,
      "text": "ויהוה חפץ דכאו החלי אם תשים אשם נפשו יראה זרע יאריך ימים וחפץ יהוה בידו יצלח׃"
    },
    {
      "verse": 11,
      "text": "מעמל נפשו יראה ישבע בדעתו יצדיק צדיק עבדי לרבים ועונתם הוא יסבל׃"
    },
    {
      "verse": 12,
      "text": "לכן אחלק לו ברבים ואת עצומים יחלק שלל תחת אשר הערה למות נפשו ואת פשעים נמנה והוא חטא רבים נשא ולפשעים יפגיע׃"
    }
  ]
}
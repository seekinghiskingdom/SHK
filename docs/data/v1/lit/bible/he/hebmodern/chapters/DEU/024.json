{
  "book_id": "DEU",
  "chapter": 24,
  "verses": [
    {
      "verse": 1,
      "text": "כי יקח איש אשה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושלחה מביתו׃"
    },
    {
      "verse": 2,
      "text": "ויצאה מביתו והלכה והיתה לאיש אחר׃"
    },
    {
      "verse": 3,
      "text": "ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר לקחה לו לאשה׃"
    },
    {
      "verse": 4,
      "text": "לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה כי תועבה הוא לפני יהוה ולא תחטיא את הארץ אשר יהוה אלהיך נתן לך נחלה׃"
    },
    {
      "verse": 5,
      "text": "כי יקח איש אשה חדשה לא יצא בצבא ולא יעבר עליו לכל דבר נקי יהיה לביתו שנה אחת ושמח את אשתו אשר לקח׃"
    },
    {
      "verse": 6,
      "text": "לא יחבל רחים ורכב כי נפש הוא חבל׃"
    },
    {
      "verse": 7,
      "text": "כי ימצא איש גנב נפש מאחיו מבני ישראל והתעמר בו ומכרו ומת הגנב ההוא ובערת הרע מקרבך׃"
    },
    {
      "verse": 8,
      "text": "השמר בנגע הצרעת לשמר מאד ולעשות ככל אשר יורו אתכם הכהנים הלוים כאשר צויתם תשמרו לעשות׃"
    },
    {
      "verse": 9,
      "text": "זכור את אשר עשה יהוה אלהיך למרים בדרך בצאתכם ממצרים׃"
    },
    {
      "verse": 10,
      "text": "כי תשה ברעך משאת מאומה לא תבא אל ביתו לעבט עבטו׃"
    },
    {
      "verse": 11,
      "text": "בחוץ תעמד והאיש אשר אתה נשה בו יוציא אליך את העבוט החוצה׃"
    },
    {
      "verse": 12,
      "text": "ואם איש עני הוא לא תשכב בעבטו׃"
    },
    {
      "verse": 13,
      "text": "השב תשיב לו את העבוט כבא השמש ושכב בשלמתו וברכך ולך תהיה צדקה לפני יהוה אלהיך׃"
    },
    {
      "verse": 14,
      "text": "לא תעשק שכיר עני ואביון מאחיך או מגרך אשר בארצך בשעריך׃"
    },
    {
      "verse": 15,
      "text": "ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל יהוה והיה בך חטא׃"
    },
    {
      "verse": 16,
      "text": "לא יומתו אבות על בנים ובנים לא יומתו על אבות איש בחטאו יומתו׃"
    },
    {
      "verse": 17,
      "text": "לא תטה משפט גר יתום ולא תחבל בגד אלמנה׃"
    },
    {
      "verse": 18,
      "text": "וזכרת כי עבד היית במצרים ויפדך יהוה אלהיך משם על כן אנכי מצוך לעשות את הדבר הזה׃"
    },
    {
      "verse": 19,
      "text": "כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך׃"
    },
    {
      "verse": 20,
      "text": "כי תחבט זיתך לא תפאר אחריך לגר ליתום ולאלמנה יהיה׃"
    },
    {
      "verse": 21,
      "text": "כי תבצר כרמך לא תעולל אחריך לגר ליתום ולאלמנה יהיה׃"
    },
    {
      "verse": 22,
      "text": "וזכרת כי עבד היית בארץ מצרים על כן אנכי מצוך לעשות את הדבר הזה׃"
    }
  ]
}
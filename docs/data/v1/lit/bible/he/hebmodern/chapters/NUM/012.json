{
  "book_id": "NUM",
  "chapter": 12,
  "verses": [
    {
      "verse": 1,
      "text": "ותדבר מרים ואהרן במשה על אדות האשה הכשית אשר לקח כי אשה כשית לקח׃"
    },
    {
      "verse": 2,
      "text": "ויאמרו הרק אך במשה דבר יהוה הלא גם בנו דבר וישמע יהוה׃"
    },
    {
      "verse": 3,
      "text": "והאיש משה ענו מאד מכל האדם אשר על פני האדמה׃"
    },
    {
      "verse": 4,
      "text": "ויאמר יהוה פתאם אל משה ואל אהרן ואל מרים צאו שלשתכם אל אהל מועד ויצאו שלשתם׃"
    },
    {
      "verse": 5,
      "text": "וירד יהוה בעמוד ענן ויעמד פתח האהל ויקרא אהרן ומרים ויצאו שניהם׃"
    },
    {
      "verse": 6,
      "text": "ויאמר שמעו נא דברי אם יהיה נביאכם יהוה במראה אליו אתודע בחלום אדבר בו׃"
    },
    {
      "verse": 7,
      "text": "לא כן עבדי משה בכל ביתי נאמן הוא׃"
    },
    {
      "verse": 8,
      "text": "פה אל פה אדבר בו ומראה ולא בחידת ותמנת יהוה יביט ומדוע לא יראתם לדבר בעבדי במשה׃"
    },
    {
      "verse": 9,
      "text": "ויחר אף יהוה בם וילך׃"
    },
    {
      "verse": 10,
      "text": "והענן סר מעל האהל והנה מרים מצרעת כשלג ויפן אהרן אל מרים והנה מצרעת׃"
    },
    {
      "verse": 11,
      "text": "ויאמר אהרן אל משה בי אדני אל נא תשת עלינו חטאת אשר נואלנו ואשר חטאנו׃"
    },
    {
      "verse": 12,
      "text": "אל נא תהי כמת אשר בצאתו מרחם אמו ויאכל חצי בשרו׃"
    },
    {
      "verse": 13,
      "text": "ויצעק משה אל יהוה לאמר אל נא רפא נא לה׃"
    },
    {
      "verse": 14,
      "text": "ויאמר יהוה אל משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף׃"
    },
    {
      "verse": 15,
      "text": "ותסגר מרים מחוץ למחנה שבעת ימים והעם לא נסע עד האסף מרים׃"
    },
    {
      "verse": 16,
      "text": "ואחר נסעו העם מחצרות ויחנו במדבר פארן׃"
    }
  ]
}
{
  "book_id": "PSA",
  "chapter": 40,
  "verses": [
    {
      "verse": 1,
      "text": "למנצח לדוד מזמור קוה קויתי יהוה ויט אלי וישמע שועתי׃"
    },
    {
      "verse": 2,
      "text": "ויעלני מבור שאון מטיט היון ויקם על סלע רגלי כונן אשרי׃"
    },
    {
      "verse": 3,
      "text": "ויתן בפי שיר חדש תהלה לאלהינו יראו רבים וייראו ויבטחו ביהוה׃"
    },
    {
      "verse": 4,
      "text": "אשרי הגבר אשר שם יהוה מבטחו ולא פנה אל רהבים ושטי כזב׃"
    },
    {
      "verse": 5,
      "text": "רבות עשית אתה יהוה אלהי נפלאתיך ומחשבתיך אלינו אין ערך אליך אגידה ואדברה עצמו מספר׃"
    },
    {
      "verse": 6,
      "text": "זבח ומנחה לא חפצת אזנים כרית לי עולה וחטאה לא שאלת׃"
    },
    {
      "verse": 7,
      "text": "אז אמרתי הנה באתי במגלת ספר כתוב עלי׃"
    },
    {
      "verse": 8,
      "text": "לעשות רצונך אלהי חפצתי ותורתך בתוך מעי׃"
    },
    {
      "verse": 9,
      "text": "בשרתי צדק בקהל רב הנה שפתי לא אכלא יהוה אתה ידעת׃"
    },
    {
      "verse": 10,
      "text": "צדקתך לא כסיתי בתוך לבי אמונתך ותשועתך אמרתי לא כחדתי חסדך ואמתך לקהל רב׃"
    },
    {
      "verse": 11,
      "text": "אתה יהוה לא תכלא רחמיך ממני חסדך ואמתך תמיד יצרוני׃"
    },
    {
      "verse": 12,
      "text": "כי אפפו עלי רעות עד אין מספר השיגוני עונתי ולא יכלתי לראות עצמו משערות ראשי ולבי עזבני׃"
    },
    {
      "verse": 13,
      "text": "רצה יהוה להצילני יהוה לעזרתי חושה׃"
    },
    {
      "verse": 14,
      "text": "יבשו ויחפרו יחד מבקשי נפשי לספותה יסגו אחור ויכלמו חפצי רעתי׃"
    },
    {
      "verse": 15,
      "text": "ישמו על עקב בשתם האמרים לי האח האח׃"
    },
    {
      "verse": 16,
      "text": "ישישו וישמחו בך כל מבקשיך יאמרו תמיד יגדל יהוה אהבי תשועתך׃"
    },
    {
      "verse": 17,
      "text": "ואני עני ואביון אדני יחשב לי עזרתי ומפלטי אתה אלהי אל תאחר׃"
    }
  ]
}
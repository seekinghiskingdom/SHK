{
  "book_id": "EZK",
  "chapter": 9,
  "verses": [
    {
      "verse": 1,
      "text": "ויקרא באזני קול גדול לאמר קרבו פקדות העיר ואיש כלי משחתו בידו׃"
    },
    {
      "verse": 2,
      "text": "והנה ששה אנשים באים מדרך שער העליון אשר מפנה צפונה ואיש כלי מפצו בידו ואיש אחד בתוכם לבש בדים וקסת הספר במתניו ויבאו ויעמדו אצל מזבח הנחשת׃"
    },
    {
      "verse": 3,
      "text": "וכבוד אלהי ישראל נעלה מעל הכרוב אשר היה עליו אל מפתן הבית ויקרא אל האיש הלבש הבדים אשר קסת הספר במתניו׃"
    },
    {
      "verse": 4,
      "text": "ויאמר יהוה אלו עבר בתוך העיר בתוך ירושלם והתוית תו על מצחות האנשים הנאנחים והנאנקים על כל התועבות הנעשות בתוכה׃"
    },
    {
      "verse": 5,
      "text": "ולאלה אמר באזני עברו בעיר אחריו והכו על תחס עיניכם ואל תחמלו׃"
    },
    {
      "verse": 6,
      "text": "זקן בחור ובתולה וטף ונשים תהרגו למשחית ועל כל איש אשר עליו התו אל תגשו וממקדשי תחלו ויחלו באנשים הזקנים אשר לפני הבית׃"
    },
    {
      "verse": 7,
      "text": "ויאמר אליהם טמאו את הבית ומלאו את החצרות חללים צאו ויצאו והכו בעיר׃"
    },
    {
      "verse": 8,
      "text": "ויהי כהכותם ונאשאר אני ואפלה על פני ואזעק ואמר אהה אדני יהוה המשחית אתה את כל שארית ישראל בשפכך את חמתך על ירושלם׃"
    },
    {
      "verse": 9,
      "text": "ויאמר אלי עון בית ישראל ויהודה גדול במאד מאד ותמלא הארץ דמים והעיר מלאה מטה כי אמרו עזב יהוה את הארץ ואין יהוה ראה׃"
    },
    {
      "verse": 10,
      "text": "וגם אני לא תחוס עיני ולא אחמל דרכם בראשם נתתי׃"
    },
    {
      "verse": 11,
      "text": "והנה האיש לבש הבדים אשר הקסת במתניו משיב דבר לאמר עשיתי כאשר צויתני׃"
    }
  ]
}
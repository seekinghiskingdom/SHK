{
  "book_id": "EZK",
  "chapter": 5,
  "verses": [
    {
      "verse": 1,
      "text": "ואתה בן אדם קח לך חרב חדה תער הגלבים תקחנה לך והעברת על ראשך ועל זקנך ולקחת לך מאזני משקל וחלקתם׃"
    },
    {
      "verse": 2,
      "text": "שלשית באור תבעיר בתוך העיר כמלאת ימי המצור ולקחת את השלשית תכה בחרב סביבותיה והשלשית תזרה לרוח וחרב אריק אחריהם׃"
    },
    {
      "verse": 3,
      "text": "ולקחת משם מעט במספר וצרת אותם בכנפיך׃"
    },
    {
      "verse": 4,
      "text": "ומהם עוד תקח והשלכת אותם אל תוך האש ושרפת אתם באש ממנו תצא אש אל כל בית ישראל׃"
    },
    {
      "verse": 5,
      "text": "כה אמר אדני יהוה זאת ירושלם בתוך הגוים שמתיה וסביבותיה ארצות׃"
    },
    {
      "verse": 6,
      "text": "ותמר את משפטי לרשעה מן הגוים ואת חקותי מן הארצות אשר סביבותיה כי במשפטי מאסו וחקותי לא הלכו בהם׃"
    },
    {
      "verse": 7,
      "text": "לכן כה אמר אדני יהוה יען המנכם מן הגוים אשר סביבותיכם בחקותי לא הלכתם ואת משפטי לא עשיתם וכמשפטי הגוים אשר סביבותיכם לא עשיתם׃"
    },
    {
      "verse": 8,
      "text": "לכן כה אמר אדני יהוה הנני עליך גם אני ועשיתי בתוכך משפטים לעיני הגוים׃"
    },
    {
      "verse": 9,
      "text": "ועשיתי בך את אשר לא עשיתי ואת אשר לא אעשה כמהו עוד יען כל תועבתיך׃"
    },
    {
      "verse": 10,
      "text": "לכן אבות יאכלו בנים בתוכך ובנים יאכלו אבותם ועשיתי בך שפטים וזריתי את כל שאריתך לכל רוח׃"
    },
    {
      "verse": 11,
      "text": "לכן חי אני נאם אדני יהוה אם לא יען את מקדשי טמאת בכל שקוציך ובכל תועבתיך וגם אני אגרע ולא תחוס עיני וגם אני לא אחמול׃"
    },
    {
      "verse": 12,
      "text": "שלשתיך בדבר ימותו וברעב יכלו בתוכך והשלשית בחרב יפלו סביבותיך והשלישית לכל רוח אזרה וחרב אריק אחריהם׃"
    },
    {
      "verse": 13,
      "text": "וכלה אפי והנחותי חמתי בם והנחמתי וידעו כי אני יהוה דברתי בקנאתי בכלותי חמתי בם׃"
    },
    {
      "verse": 14,
      "text": "ואתנך לחרבה ולחרפה בגוים אשר סביבותיך לעיני כל עובר׃"
    },
    {
      "verse": 15,
      "text": "והיתה חרפה וגדופה מוסר ומשמה לגוים אשר סביבותיך בעשותי בך שפטים באף ובחמה ובתכחות חמה אני יהוה דברתי׃"
    },
    {
      "verse": 16,
      "text": "בשלחי את חצי הרעב הרעים בהם אשר היו למשחית אשר אשלח אותם לשחתכם ורעב אסף עליכם ושברתי לכם מטה לחם׃"
    },
    {
      "verse": 17,
      "text": "ושלחתי עליכם רעב וחיה רעה ושכלך ודבר ודם יעבר בך וחרב אביא עליך אני יהוה דברתי׃"
    }
  ]
}
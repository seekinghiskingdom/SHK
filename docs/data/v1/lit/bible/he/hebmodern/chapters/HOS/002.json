{
  "book_id": "HOS",
  "chapter": 2,
  "verses": [
    {
      "verse": 1,
      "text": "אמרו לאחיכם עמי ולאחותיכם רחמה׃"
    },
    {
      "verse": 2,
      "text": "ריבו באמכם ריבו כי היא לא אשתי ואנכי לא אישה ותסר זנוניה מפניה ונאפופיה מבין שדיה׃"
    },
    {
      "verse": 3,
      "text": "פן אפשיטנה ערמה והצגתיה כיום הולדה ושמתיה כמדבר ושתה כארץ ציה והמתיה בצמא׃"
    },
    {
      "verse": 4,
      "text": "ואת בניה לא ארחם כי בני זנונים המה׃"
    },
    {
      "verse": 5,
      "text": "כי זנתה אמם הבישה הורתם כי אמרה אלכה אחרי מאהבי נתני לחמי ומימי צמרי ופשתי שמני ושקויי׃"
    },
    {
      "verse": 6,
      "text": "לכן הנני שך את דרכך בסירים וגדרתי את גדרה ונתיבותיה לא תמצא׃"
    },
    {
      "verse": 7,
      "text": "ורדפה את מאהביה ולא תשיג אתם ובקשתם ולא תמצא ואמרה אלכה ואשובה אל אישי הראשון כי טוב לי אז מעתה׃"
    },
    {
      "verse": 8,
      "text": "והיא לא ידעה כי אנכי נתתי לה הדגן והתירוש והיצהר וכסף הרביתי לה וזהב עשו לבעל׃"
    },
    {
      "verse": 9,
      "text": "לכן אשוב ולקחתי דגני בעתו ותירושי במועדו והצלתי צמרי ופשתי לכסות את ערותה׃"
    },
    {
      "verse": 10,
      "text": "ועתה אגלה את נבלתה לעיני מאהביה ואיש לא יצילנה מידי׃"
    },
    {
      "verse": 11,
      "text": "והשבתי כל משושה חגה חדשה ושבתה וכל מועדה׃"
    },
    {
      "verse": 12,
      "text": "והשמתי גפנה ותאנתה אשר אמרה אתנה המה לי אשר נתנו לי מאהבי ושמתים ליער ואכלתם חית השדה׃"
    },
    {
      "verse": 13,
      "text": "ופקדתי עליה את ימי הבעלים אשר תקטיר להם ותעד נזמה וחליתה ותלך אחרי מאהביה ואתי שכחה נאם יהוה׃"
    },
    {
      "verse": 14,
      "text": "לכן הנה אנכי מפתיה והלכתיה המדבר ודברתי על לבה׃"
    },
    {
      "verse": 15,
      "text": "ונתתי לה את כרמיה משם ואת עמק עכור לפתח תקוה וענתה שמה כימי נעוריה וכיום עלתה מארץ מצרים׃"
    },
    {
      "verse": 16,
      "text": "והיה ביום ההוא נאם יהוה תקראי אישי ולא תקראי לי עוד בעלי׃"
    },
    {
      "verse": 17,
      "text": "והסרתי את שמות הבעלים מפיה ולא יזכרו עוד בשמם׃"
    },
    {
      "verse": 18,
      "text": "וכרתי להם ברית ביום ההוא עם חית השדה ועם עוף השמים ורמש האדמה וקשת וחרב ומלחמה אשבור מן הארץ והשכבתים לבטח׃"
    },
    {
      "verse": 19,
      "text": "וארשתיך לי לעולם וארשתיך לי בצדק ובמשפט ובחסד וברחמים׃"
    },
    {
      "verse": 20,
      "text": "וארשתיך לי באמונה וידעת את יהוה׃"
    },
    {
      "verse": 21,
      "text": "והיה ביום ההוא אענה נאם יהוה אענה את השמים והם יענו את הארץ׃"
    },
    {
      "verse": 22,
      "text": "והארץ תענה את הדגן ואת התירוש ואת היצהר והם יענו את יזרעאל׃"
    },
    {
      "verse": 23,
      "text": "וזרעתיה לי בארץ ורחמתי את לא רחמה ואמרתי ללא עמי עמי אתה והוא יאמר אלהי׃"
    }
  ]
}
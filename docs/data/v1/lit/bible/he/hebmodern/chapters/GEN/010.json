{
  "book_id": "GEN",
  "chapter": 10,
  "verses": [
    {
      "verse": 1,
      "text": "ואלה תולדת בני נח שם חם ויפת ויולדו להם בנים אחר המבול׃"
    },
    {
      "verse": 2,
      "text": "בני יפת גמר ומגוג ומדי ויון ותבל ומשך ותירס׃"
    },
    {
      "verse": 3,
      "text": "ובני גמר אשכנז וריפת ותגרמה׃"
    },
    {
      "verse": 4,
      "text": "ובני יון אלישה ותרשיש כתים ודדנים׃"
    },
    {
      "verse": 5,
      "text": "מאלה נפרדו איי הגוים בארצתם איש ללשנו למשפחתם בגויהם׃"
    },
    {
      "verse": 6,
      "text": "ובני חם כוש ומצרים ופוט וכנען׃"
    },
    {
      "verse": 7,
      "text": "ובני כוש סבא וחוילה וסבתה ורעמה וסבתכא ובני רעמה שבא ודדן׃"
    },
    {
      "verse": 8,
      "text": "וכוש ילד את נמרד הוא החל להיות גבר בארץ׃"
    },
    {
      "verse": 9,
      "text": "הוא היה גבר ציד לפני יהוה על כן יאמר כנמרד גבור ציד לפני יהוה׃"
    },
    {
      "verse": 10,
      "text": "ותהי ראשית ממלכתו בבל וארך ואכד וכלנה בארץ שנער׃"
    },
    {
      "verse": 11,
      "text": "מן הארץ ההוא יצא אשור ויבן את נינוה ואת רחבת עיר ואת כלח׃"
    },
    {
      "verse": 12,
      "text": "ואת רסן בין נינוה ובין כלח הוא העיר הגדלה׃"
    },
    {
      "verse": 13,
      "text": "ומצרים ילד את לודים ואת ענמים ואת להבים ואת נפתחים׃"
    },
    {
      "verse": 14,
      "text": "ואת פתרסים ואת כסלחים אשר יצאו משם פלשתים ואת כפתרים׃"
    },
    {
      "verse": 15,
      "text": "וכנען ילד את צידן בכרו ואת חת׃"
    },
    {
      "verse": 16,
      "text": "ואת היבוסי ואת האמרי ואת הגרגשי׃"
    },
    {
      "verse": 17,
      "text": "ואת החוי ואת הערקי ואת הסיני׃"
    },
    {
      "verse": 18,
      "text": "ואת הארודי ואת הצמרי ואת החמתי ואחר נפצו משפחות הכנעני׃"
    },
    {
      "verse": 19,
      "text": "ויהי גבול הכנעני מצידן באכה גררה עד עזה באכה סדמה ועמרה ואדמה וצבים עד לשע׃"
    },
    {
      "verse": 20,
      "text": "אלה בני חם למשפחתם ללשנתם בארצתם בגויהם׃"
    },
    {
      "verse": 21,
      "text": "ולשם ילד גם הוא אבי כל בני עבר אחי יפת הגדול׃"
    },
    {
      "verse": 22,
      "text": "בני שם עילם ואשור וארפכשד ולוד וארם׃"
    },
    {
      "verse": 23,
      "text": "ובני ארם עוץ וחול וגתר ומש׃"
    },
    {
      "verse": 24,
      "text": "וארפכשד ילד את שלח ושלח ילד את עבר׃"
    },
    {
      "verse": 25,
      "text": "ולעבר ילד שני בנים שם האחד פלג כי בימיו נפלגה הארץ ושם אחיו יקטן׃"
    },
    {
      "verse": 26,
      "text": "ויקטן ילד את אלמודד ואת שלף ואת חצרמות ואת ירח׃"
    },
    {
      "verse": 27,
      "text": "ואת הדורם ואת אוזל ואת דקלה׃"
    },
    {
      "verse": 28,
      "text": "ואת עובל ואת אבימאל ואת שבא׃"
    },
    {
      "verse": 29,
      "text": "ואת אופר ואת חוילה ואת יובב כל אלה בני יקטן׃"
    },
    {
      "verse": 30,
      "text": "ויהי מושבם ממשא באכה ספרה הר הקדם׃"
    },
    {
      "verse": 31,
      "text": "אלה בני שם למשפחתם ללשנתם בארצתם לגויהם׃"
    },
    {
      "verse": 32,
      "text": "אלה משפחת בני נח לתולדתם בגויהם ומאלה נפרדו הגוים בארץ אחר המבול׃"
    }
  ]
}
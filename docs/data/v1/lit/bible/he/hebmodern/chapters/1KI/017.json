{
  "book_id": "1KI",
  "chapter": 17,
  "verses": [
    {
      "verse": 1,
      "text": "ויאמר אליהו התשבי מתשבי גלעד אל אחאב חי יהוה אלהי ישראל אשר עמדתי לפניו אם יהיה השנים האלה טל ומטר כי אם לפי דברי׃"
    },
    {
      "verse": 2,
      "text": "ויהי דבר יהוה אליו לאמר׃"
    },
    {
      "verse": 3,
      "text": "לך מזה ופנית לך קדמה ונסתרת בנחל כרית אשר על פני הירדן׃"
    },
    {
      "verse": 4,
      "text": "והיה מהנחל תשתה ואת הערבים צויתי לכלכלך שם׃"
    },
    {
      "verse": 5,
      "text": "וילך ויעש כדבר יהוה וילך וישב בנחל כרית אשר על פני הירדן׃"
    },
    {
      "verse": 6,
      "text": "והערבים מביאים לו לחם ובשר בבקר ולחם ובשר בערב ומן הנחל ישתה׃"
    },
    {
      "verse": 7,
      "text": "ויהי מקץ ימים וייבש הנחל כי לא היה גשם בארץ׃"
    },
    {
      "verse": 8,
      "text": "ויהי דבר יהוה אליו לאמר׃"
    },
    {
      "verse": 9,
      "text": "קום לך צרפתה אשר לצידון וישבת שם הנה צויתי שם אשה אלמנה לכלכלך׃"
    },
    {
      "verse": 10,
      "text": "ויקם וילך צרפתה ויבא אל פתח העיר והנה שם אשה אלמנה מקששת עצים ויקרא אליה ויאמר קחי נא לי מעט מים בכלי ואשתה׃"
    },
    {
      "verse": 11,
      "text": "ותלך לקחת ויקרא אליה ויאמר לקחי נא לי פת לחם בידך׃"
    },
    {
      "verse": 12,
      "text": "ותאמר חי יהוה אלהיך אם יש לי מעוג כי אם מלא כף קמח בכד ומעט שמן בצפחת והנני מקששת שנים עצים ובאתי ועשיתיהו לי ולבני ואכלנהו ומתנו׃"
    },
    {
      "verse": 13,
      "text": "ויאמר אליה אליהו אל תיראי באי עשי כדברך אך עשי לי משם עגה קטנה בראשנה והוצאת לי ולך ולבנך תעשי באחרנה׃"
    },
    {
      "verse": 14,
      "text": "כי כה אמר יהוה אלהי ישראל כד הקמח לא תכלה וצפחת השמן לא תחסר עד יום תתן יהוה גשם על פני האדמה׃"
    },
    {
      "verse": 15,
      "text": "ותלך ותעשה כדבר אליהו ותאכל הוא והיא וביתה ימים׃"
    },
    {
      "verse": 16,
      "text": "כד הקמח לא כלתה וצפחת השמן לא חסר כדבר יהוה אשר דבר ביד אליהו׃"
    },
    {
      "verse": 17,
      "text": "ויהי אחר הדברים האלה חלה בן האשה בעלת הבית ויהי חליו חזק מאד עד אשר לא נותרה בו נשמה׃"
    },
    {
      "verse": 18,
      "text": "ותאמר אל אליהו מה לי ולך איש האלהים באת אלי להזכיר את עוני ולהמית את בני׃"
    },
    {
      "verse": 19,
      "text": "ויאמר אליה תני לי את בנך ויקחהו מחיקה ויעלהו אל העליה אשר הוא ישב שם וישכבהו על מטתו׃"
    },
    {
      "verse": 20,
      "text": "ויקרא אל יהוה ויאמר יהוה אלהי הגם על האלמנה אשר אני מתגורר עמה הרעות להמית את בנה׃"
    },
    {
      "verse": 21,
      "text": "ויתמדד על הילד שלש פעמים ויקרא אל יהוה ויאמר יהוה אלהי תשב נא נפש הילד הזה על קרבו׃"
    },
    {
      "verse": 22,
      "text": "וישמע יהוה בקול אליהו ותשב נפש הילד על קרבו ויחי׃"
    },
    {
      "verse": 23,
      "text": "ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך׃"
    },
    {
      "verse": 24,
      "text": "ותאמר האשה אל אליהו עתה זה ידעתי כי איש אלהים אתה ודבר יהוה בפיך אמת׃"
    }
  ]
}
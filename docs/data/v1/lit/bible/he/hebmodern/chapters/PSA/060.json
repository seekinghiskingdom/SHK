{
  "book_id": "PSA",
  "chapter": 60,
  "verses": [
    {
      "verse": 1,
      "text": "למנצח על שושן עדות מכתם לדוד ללמד בהצותו את ארם נהרים ואת ארם צובה וישב יואב ויך את אדום בגיא מלח שנים עשר אלף אלהים זנחתנו פרצתנו אנפת תשובב לנו׃"
    },
    {
      "verse": 2,
      "text": "הרעשתה ארץ פצמתה רפה שבריה כי מטה׃"
    },
    {
      "verse": 3,
      "text": "הראיתה עמך קשה השקיתנו יין תרעלה׃"
    },
    {
      "verse": 4,
      "text": "נתתה ליראיך נס להתנוסס מפני קשט סלה׃"
    },
    {
      "verse": 5,
      "text": "למען יחלצון ידידיך הושיעה ימינך ועננו׃"
    },
    {
      "verse": 6,
      "text": "אלהים דבר בקדשו אעלזה אחלקה שכם ועמק סכות אמדד׃"
    },
    {
      "verse": 7,
      "text": "לי גלעד ולי מנשה ואפרים מעוז ראשי יהודה מחקקי׃"
    },
    {
      "verse": 8,
      "text": "מואב סיר רחצי על אדום אשליך נעלי עלי פלשת התרעעי׃"
    },
    {
      "verse": 9,
      "text": "מי יבלני עיר מצור מי נחני עד אדום׃"
    },
    {
      "verse": 10,
      "text": "הלא אתה אלהים זנחתנו ולא תצא אלהים בצבאותינו׃"
    },
    {
      "verse": 11,
      "text": "הבה לנו עזרת מצר ושוא תשועת אדם׃"
    },
    {
      "verse": 12,
      "text": "באלהים נעשה חיל והוא יבוס צרינו׃"
    }
  ]
}
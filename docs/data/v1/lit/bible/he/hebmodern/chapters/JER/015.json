{
  "book_id": "JER",
  "chapter": 15,
  "verses": [
    {
      "verse": 1,
      "text": "ויאמר יהוה אלי אם יעמד משה ושמואל לפני אין נפשי אל העם הזה שלח מעל פני ויצאו׃"
    },
    {
      "verse": 2,
      "text": "והיה כי יאמרו אליך אנה נצא ואמרת אליהם כה אמר יהוה אשר למות למות ואשר לחרב לחרב ואשר לרעב לרעב ואשר לשבי לשבי׃"
    },
    {
      "verse": 3,
      "text": "ופקדתי עליהם ארבע משפחות נאם יהוה את החרב להרג ואת הכלבים לסחב ואת עוף השמים ואת בהמת הארץ לאכל ולהשחית׃"
    },
    {
      "verse": 4,
      "text": "ונתתים לזועה לכל ממלכות הארץ בגלל מנשה בן יחזקיהו מלך יהודה על אשר עשה בירושלם׃"
    },
    {
      "verse": 5,
      "text": "כי מי יחמל עליך ירושלם ומי ינוד לך ומי יסור לשאל לשלם לך׃"
    },
    {
      "verse": 6,
      "text": "את נטשת אתי נאם יהוה אחור תלכי ואט את ידי עליך ואשחיתך נלאיתי הנחם׃"
    },
    {
      "verse": 7,
      "text": "ואזרם במזרה בשערי הארץ שכלתי אבדתי את עמי מדרכיהם לוא שבו׃"
    },
    {
      "verse": 8,
      "text": "עצמו לי אלמנתו מחול ימים הבאתי להם על אם בחור שדד בצהרים הפלתי עליה פתאם עיר ובהלות׃"
    },
    {
      "verse": 9,
      "text": "אמללה ילדת השבעה נפחה נפשה באה שמשה בעד יומם בושה וחפרה ושאריתם לחרב אתן לפני איביהם נאם יהוה׃"
    },
    {
      "verse": 10,
      "text": "אוי לי אמי כי ילדתני איש ריב ואיש מדון לכל הארץ לא נשיתי ולא נשו בי כלה מקללוני׃"
    },
    {
      "verse": 11,
      "text": "אמר יהוה אם לא שרותך לטוב אם לוא הפגעתי בך בעת רעה ובעת צרה את האיב׃"
    },
    {
      "verse": 12,
      "text": "הירע ברזל ברזל מצפון ונחשת׃"
    },
    {
      "verse": 13,
      "text": "חילך ואוצרותיך לבז אתן לא במחיר ובכל חטאותיך ובכל גבוליך׃"
    },
    {
      "verse": 14,
      "text": "והעברתי את איביך בארץ לא ידעת כי אש קדחה באפי עליכם תוקד׃"
    },
    {
      "verse": 15,
      "text": "אתה ידעת יהוה זכרני ופקדני והנקם לי מרדפי אל לארך אפך תקחני דע שאתי עליך חרפה׃"
    },
    {
      "verse": 16,
      "text": "נמצאו דבריך ואכלם ויהי דבריך לי לששון ולשמחת לבבי כי נקרא שמך עלי יהוה אלהי צבאות׃"
    },
    {
      "verse": 17,
      "text": "לא ישבתי בסוד משחקים ואעלז מפני ידך בדד ישבתי כי זעם מלאתני׃"
    },
    {
      "verse": 18,
      "text": "למה היה כאבי נצח ומכתי אנושה מאנה הרפא היו תהיה לי כמו אכזב מים לא נאמנו׃"
    },
    {
      "verse": 19,
      "text": "לכן כה אמר יהוה אם תשוב ואשיבך לפני תעמד ואם תוציא יקר מזולל כפי תהיה ישבו המה אליך ואתה לא תשוב אליהם׃"
    },
    {
      "verse": 20,
      "text": "ונתתיך לעם הזה לחומת נחשת בצורה ונלחמו אליך ולא יוכלו לך כי אתך אני להושיעך ולהצילך נאם יהוה׃"
    },
    {
      "verse": 21,
      "text": "והצלתיך מיד רעים ופדתיך מכף ערצים׃"
    }
  ]
}
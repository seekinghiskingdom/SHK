{
  "book_id": "HOS",
  "chapter": 5,
  "verses": [
    {
      "verse": 1,
      "text": "שמעו זאת הכהנים והקשיבו בית ישראל ובית המלך האזינו כי לכם המשפט כי פח הייתם למצפה ורשת פרושה על תבור׃"
    },
    {
      "verse": 2,
      "text": "ושחטה שטים העמיקו ואני מוסר לכלם׃"
    },
    {
      "verse": 3,
      "text": "אני ידעתי אפרים וישראל לא נכחד ממני כי עתה הזנית אפרים נטמא ישראל׃"
    },
    {
      "verse": 4,
      "text": "לא יתנו מעלליהם לשוב אל אלהיהם כי רוח זנונים בקרבם ואת יהוה לא ידעו׃"
    },
    {
      "verse": 5,
      "text": "וענה גאון ישראל בפניו וישראל ואפרים יכשלו בעונם כשל גם יהודה עמם׃"
    },
    {
      "verse": 6,
      "text": "בצאנם ובבקרם ילכו לבקש את יהוה ולא ימצאו חלץ מהם׃"
    },
    {
      "verse": 7,
      "text": "ביהוה בגדו כי בנים זרים ילדו עתה יאכלם חדש את חלקיהם׃"
    },
    {
      "verse": 8,
      "text": "תקעו שופר בגבעה חצצרה ברמה הריעו בית און אחריך בנימין׃"
    },
    {
      "verse": 9,
      "text": "אפרים לשמה תהיה ביום תוכחה בשבטי ישראל הודעתי נאמנה׃"
    },
    {
      "verse": 10,
      "text": "היו שרי יהודה כמסיגי גבול עליהם אשפוך כמים עברתי׃"
    },
    {
      "verse": 11,
      "text": "עשוק אפרים רצוץ משפט כי הואיל הלך אחרי צו׃"
    },
    {
      "verse": 12,
      "text": "ואני כעש לאפרים וכרקב לבית יהודה׃"
    },
    {
      "verse": 13,
      "text": "וירא אפרים את חליו ויהודה את מזרו וילך אפרים אל אשור וישלח אל מלך ירב והוא לא יוכל לרפא לכם ולא יגהה מכם מזור׃"
    },
    {
      "verse": 14,
      "text": "כי אנכי כשחל לאפרים וככפיר לבית יהודה אני אני אטרף ואלך אשא ואין מציל׃"
    },
    {
      "verse": 15,
      "text": "אלך אשובה אל מקומי עד אשר יאשמו ובקשו פני בצר להם ישחרנני׃"
    }
  ]
}
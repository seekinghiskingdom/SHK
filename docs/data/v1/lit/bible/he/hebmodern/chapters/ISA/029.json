{
  "book_id": "ISA",
  "chapter": 29,
  "verses": [
    {
      "verse": 1,
      "text": "הוי אריאל אריאל קרית חנה דוד ספו שנה על שנה חגים ינקפו׃"
    },
    {
      "verse": 2,
      "text": "והציקותי לאריאל והיתה תאניה ואניה והיתה לי כאריאל׃"
    },
    {
      "verse": 3,
      "text": "וחניתי כדור עליך וצרתי עליך מצב והקימתי עליך מצרת׃"
    },
    {
      "verse": 4,
      "text": "ושפלת מארץ תדברי ומעפר תשח אמרתך והיה כאוב מארץ קולך ומעפר אמרתך תצפצף׃"
    },
    {
      "verse": 5,
      "text": "והיה כאבק דק המון זריך וכמץ עבר המון עריצים והיה לפתע פתאם׃"
    },
    {
      "verse": 6,
      "text": "מעם יהוה צבאות תפקד ברעם וברעש וקול גדול סופה וסערה ולהב אש אוכלה׃"
    },
    {
      "verse": 7,
      "text": "והיה כחלום חזון לילה המון כל הגוים הצבאים על אריאל וכל צביה ומצדתה והמציקים לה׃"
    },
    {
      "verse": 8,
      "text": "והיה כאשר יחלם הרעב והנה אוכל והקיץ וריקה נפשו וכאשר יחלם הצמא והנה שתה והקיץ והנה עיף ונפשו שוקקה כן יהיה המון כל הגוים הצבאים על הר ציון׃"
    },
    {
      "verse": 9,
      "text": "התמהמהו ותמהו השתעשעו ושעו שכרו ולא יין נעו ולא שכר׃"
    },
    {
      "verse": 10,
      "text": "כי נסך עליכם יהוה רוח תרדמה ויעצם את עיניכם את הנביאים ואת ראשיכם החזים כסה׃"
    },
    {
      "verse": 11,
      "text": "ותהי לכם חזות הכל כדברי הספר החתום אשר יתנו אתו אל יודע הספר לאמר קרא נא זה ואמר לא אוכל כי חתום הוא׃"
    },
    {
      "verse": 12,
      "text": "ונתן הספר על אשר לא ידע ספר לאמר קרא נא זה ואמר לא ידעתי ספר׃"
    },
    {
      "verse": 13,
      "text": "ויאמר אדני יען כי נגש העם הזה בפיו ובשפתיו כבדוני ולבו רחק ממני ותהי יראתם אתי מצות אנשים מלמדה׃"
    },
    {
      "verse": 14,
      "text": "לכן הנני יוסף להפליא את העם הזה הפלא ופלא ואבדה חכמת חכמיו ובינת נבניו תסתתר׃"
    },
    {
      "verse": 15,
      "text": "הוי המעמיקים מיהוה לסתר עצה והיה במחשך מעשיהם ויאמרו מי ראנו ומי יודענו׃"
    },
    {
      "verse": 16,
      "text": "הפככם אם כחמר היצר יחשב כי יאמר מעשה לעשהו לא עשני ויצר אמר ליוצרו לא הבין׃"
    },
    {
      "verse": 17,
      "text": "הלוא עוד מעט מזער ושב לבנון לכרמל והכרמל ליער יחשב׃"
    },
    {
      "verse": 18,
      "text": "ושמעו ביום ההוא החרשים דברי ספר ומאפל ומחשך עיני עורים תראינה׃"
    },
    {
      "verse": 19,
      "text": "ויספו ענוים ביהוה שמחה ואביוני אדם בקדוש ישראל יגילו׃"
    },
    {
      "verse": 20,
      "text": "כי אפס עריץ וכלה לץ ונכרתו כל שקדי און׃"
    },
    {
      "verse": 21,
      "text": "מחטיאי אדם בדבר ולמוכיח בשער יקשון ויטו בתהו צדיק׃"
    },
    {
      "verse": 22,
      "text": "לכן כה אמר יהוה אל בית יעקב אשר פדה את אברהם לא עתה יבוש יעקב ולא עתה פניו יחורו׃"
    },
    {
      "verse": 23,
      "text": "כי בראתו ילדיו מעשה ידי בקרבו יקדישו שמי והקדישו את קדוש יעקב ואת אלהי ישראל יעריצו׃"
    },
    {
      "verse": 24,
      "text": "וידעו תעי רוח בינה ורוגנים ילמדו לקח׃"
    }
  ]
}
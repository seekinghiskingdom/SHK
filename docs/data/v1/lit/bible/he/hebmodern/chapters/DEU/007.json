{
  "book_id": "DEU",
  "chapter": 7,
  "verses": [
    {
      "verse": 1,
      "text": "כי יביאך יהוה אלהיך אל הארץ אשר אתה בא שמה לרשתה ונשל גוים רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצומים ממך׃"
    },
    {
      "verse": 2,
      "text": "ונתנם יהוה אלהיך לפניך והכיתם החרם תחרים אתם לא תכרת להם ברית ולא תחנם׃"
    },
    {
      "verse": 3,
      "text": "ולא תתחתן בם בתך לא תתן לבנו ובתו לא תקח לבנך׃"
    },
    {
      "verse": 4,
      "text": "כי יסיר את בנך מאחרי ועבדו אלהים אחרים וחרה אף יהוה בכם והשמידך מהר׃"
    },
    {
      "verse": 5,
      "text": "כי אם כה תעשו להם מזבחתיהם תתצו ומצבתם תשברו ואשירהם תגדעון ופסיליהם תשרפון באש׃"
    },
    {
      "verse": 6,
      "text": "כי עם קדוש אתה ליהוה אלהיך בך בחר יהוה אלהיך להיות לו לעם סגלה מכל העמים אשר על פני האדמה׃"
    },
    {
      "verse": 7,
      "text": "לא מרבכם מכל העמים חשק יהוה בכם ויבחר בכם כי אתם המעט מכל העמים׃"
    },
    {
      "verse": 8,
      "text": "כי מאהבת יהוה אתכם ומשמרו את השבעה אשר נשבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך מצרים׃"
    },
    {
      "verse": 9,
      "text": "וידעת כי יהוה אלהיך הוא האלהים האל הנאמן שמר הברית והחסד לאהביו ולשמרי מצותו לאלף דור׃"
    },
    {
      "verse": 10,
      "text": "ומשלם לשנאיו אל פניו להאבידו לא יאחר לשנאו אל פניו ישלם לו׃"
    },
    {
      "verse": 11,
      "text": "ושמרת את המצוה ואת החקים ואת המשפטים אשר אנכי מצוך היום לעשותם׃"
    },
    {
      "verse": 12,
      "text": "והיה עקב תשמעון את המשפטים האלה ושמרתם ועשיתם אתם ושמר יהוה אלהיך לך את הברית ואת החסד אשר נשבע לאבתיך׃"
    },
    {
      "verse": 13,
      "text": "ואהבך וברכך והרבך וברך פרי בטנך ופרי אדמתך דגנך ותירשך ויצהרך שגר אלפיך ועשתרת צאנך על האדמה אשר נשבע לאבתיך לתת לך׃"
    },
    {
      "verse": 14,
      "text": "ברוך תהיה מכל העמים לא יהיה בך עקר ועקרה ובבהמתך׃"
    },
    {
      "verse": 15,
      "text": "והסיר יהוה ממך כל חלי וכל מדוי מצרים הרעים אשר ידעת לא ישימם בך ונתנם בכל שנאיך׃"
    },
    {
      "verse": 16,
      "text": "ואכלת את כל העמים אשר יהוה אלהיך נתן לך לא תחס עינך עליהם ולא תעבד את אלהיהם כי מוקש הוא לך׃"
    },
    {
      "verse": 17,
      "text": "כי תאמר בלבבך רבים הגוים האלה ממני איכה אוכל להורישם׃"
    },
    {
      "verse": 18,
      "text": "לא תירא מהם זכר תזכר את אשר עשה יהוה אלהיך לפרעה ולכל מצרים׃"
    },
    {
      "verse": 19,
      "text": "המסת הגדלת אשר ראו עיניך והאתת והמפתים והיד החזקה והזרע הנטויה אשר הוצאך יהוה אלהיך כן יעשה יהוה אלהיך לכל העמים אשר אתה ירא מפניהם׃"
    },
    {
      "verse": 20,
      "text": "וגם את הצרעה ישלח יהוה אלהיך בם עד אבד הנשארים והנסתרים מפניך׃"
    },
    {
      "verse": 21,
      "text": "לא תערץ מפניהם כי יהוה אלהיך בקרבך אל גדול ונורא׃"
    },
    {
      "verse": 22,
      "text": "ונשל יהוה אלהיך את הגוים האל מפניך מעט מעט לא תוכל כלתם מהר פן תרבה עליך חית השדה׃"
    },
    {
      "verse": 23,
      "text": "ונתנם יהוה אלהיך לפניך והמם מהומה גדלה עד השמדם׃"
    },
    {
      "verse": 24,
      "text": "ונתן מלכיהם בידך והאבדת את שמם מתחת השמים לא יתיצב איש בפניך עד השמדך אתם׃"
    },
    {
      "verse": 25,
      "text": "פסילי אלהיהם תשרפון באש לא תחמד כסף וזהב עליהם ולקחת לך פן תוקש בו כי תועבת יהוה אלהיך הוא׃"
    },
    {
      "verse": 26,
      "text": "ולא תביא תועבה אל ביתך והיית חרם כמהו שקץ תשקצנו ותעב תתעבנו כי חרם הוא׃"
    }
  ]
}
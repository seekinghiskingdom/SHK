{
  "book_id": "2SA",
  "chapter": 9,
  "verses": [
    {
      "verse": 1,
      "text": "ויאמר דוד הכי יש עוד אשר נותר לבית שאול ואעשה עמו חסד בעבור יהונתן׃"
    },
    {
      "verse": 2,
      "text": "ולבית שאול עבד ושמו ציבא ויקראו לו אל דוד ויאמר המלך אליו האתה ציבא ויאמר עבדך׃"
    },
    {
      "verse": 3,
      "text": "ויאמר המלך האפס עוד איש לבית שאול ואעשה עמו חסד אלהים ויאמר ציבא אל המלך עוד בן ליהונתן נכה רגלים׃"
    },
    {
      "verse": 4,
      "text": "ויאמר לו המלך איפה הוא ויאמר ציבא אל המלך הנה הוא בית מכיר בן עמיאל בלו דבר׃"
    },
    {
      "verse": 5,
      "text": "וישלח המלך דוד ויקחהו מבית מכיר בן עמיאל מלו דבר׃"
    },
    {
      "verse": 6,
      "text": "ויבא מפיבשת בן יהונתן בן שאול אל דוד ויפל על פניו וישתחו ויאמר דוד מפיבשת ויאמר הנה עבדך׃"
    },
    {
      "verse": 7,
      "text": "ויאמר לו דוד אל תירא כי עשה אעשה עמך חסד בעבור יהונתן אביך והשבתי לך את כל שדה שאול אביך ואתה תאכל לחם על שלחני תמיד׃"
    },
    {
      "verse": 8,
      "text": "וישתחו ויאמר מה עבדך כי פנית אל הכלב המת אשר כמוני׃"
    },
    {
      "verse": 9,
      "text": "ויקרא המלך אל ציבא נער שאול ויאמר אליו כל אשר היה לשאול ולכל ביתו נתתי לבן אדניך׃"
    },
    {
      "verse": 10,
      "text": "ועבדת לו את האדמה אתה ובניך ועבדיך והבאת והיה לבן אדניך לחם ואכלו ומפיבשת בן אדניך יאכל תמיד לחם על שלחני ולציבא חמשה עשר בנים ועשרים עבדים׃"
    },
    {
      "verse": 11,
      "text": "ויאמר ציבא אל המלך ככל אשר יצוה אדני המלך את עבדו כן יעשה עבדך ומפיבשת אכל על שלחני כאחד מבני המלך׃"
    },
    {
      "verse": 12,
      "text": "ולמפיבשת בן קטן ושמו מיכא וכל מושב בית ציבא עבדים למפיבשת׃"
    },
    {
      "verse": 13,
      "text": "ומפיבשת ישב בירושלם כי על שלחן המלך תמיד הוא אכל והוא פסח שתי רגליו׃"
    }
  ]
}
{
  "book_id": "2CH",
  "chapter": 17,
  "verses": [
    {
      "verse": 1,
      "text": "וימלך יהושפט בנו תחתיו ויתחזק על ישראל׃"
    },
    {
      "verse": 2,
      "text": "ויתן חיל בכל ערי יהודה הבצרות ויתן נציבים בארץ יהודה ובערי אפרים אשר לכד אסא אביו׃"
    },
    {
      "verse": 3,
      "text": "ויהי יהוה עם יהושפט כי הלך בדרכי דויד אביו הראשנים ולא דרש לבעלים׃"
    },
    {
      "verse": 4,
      "text": "כי לאלהי אביו דרש ובמצותיו הלך ולא כמעשה ישראל׃"
    },
    {
      "verse": 5,
      "text": "ויכן יהוה את הממלכה בידו ויתנו כל יהודה מנחה ליהושפט ויהי לו עשר וכבוד לרב׃"
    },
    {
      "verse": 6,
      "text": "ויגבה לבו בדרכי יהוה ועוד הסיר את הבמות ואת האשרים מיהודה׃"
    },
    {
      "verse": 7,
      "text": "ובשנת שלוש למלכו שלח לשריו לבן חיל ולעבדיה ולזכריה ולנתנאל ולמיכיהו ללמד בערי יהודה׃"
    },
    {
      "verse": 8,
      "text": "ועמהם הלוים שמעיהו ונתניהו וזבדיהו ועשהאל ושמרימות ויהונתן ואדניהו וטוביהו וטוב אדוניה הלוים ועמהם אלישמע ויהורם הכהנים׃"
    },
    {
      "verse": 9,
      "text": "וילמדו ביהודה ועמהם ספר תורת יהוה ויסבו בכל ערי יהודה וילמדו בעם׃"
    },
    {
      "verse": 10,
      "text": "ויהי פחד יהוה על כל ממלכות הארצות אשר סביבות יהודה ולא נלחמו עם יהושפט׃"
    },
    {
      "verse": 11,
      "text": "ומן פלשתים מביאים ליהושפט מנחה וכסף משא גם הערביאים מביאים לו צאן אילים שבעת אלפים ושבע מאות ותישים שבעת אלפים ושבע מאות׃"
    },
    {
      "verse": 12,
      "text": "ויהי יהושפט הלך וגדל עד למעלה ויבן ביהודה בירניות וערי מסכנות׃"
    },
    {
      "verse": 13,
      "text": "ומלאכה רבה היה לו בערי יהודה ואנשי מלחמה גבורי חיל בירושלם׃"
    },
    {
      "verse": 14,
      "text": "ואלה פקדתם לבית אבותיהם ליהודה שרי אלפים עדנה השר ועמו גבורי חיל שלש מאות אלף׃"
    },
    {
      "verse": 15,
      "text": "ועל ידו יהוחנן השר ועמו מאתים ושמונים אלף׃"
    },
    {
      "verse": 16,
      "text": "ועל ידו עמסיה בן זכרי המתנדב ליהוה ועמו מאתים אלף גבור חיל׃"
    },
    {
      "verse": 17,
      "text": "ומן בנימן גבור חיל אלידע ועמו נשקי קשת ומגן מאתים אלף׃"
    },
    {
      "verse": 18,
      "text": "ועל ידו יהוזבד ועמו מאה ושמונים אלף חלוצי צבא׃"
    },
    {
      "verse": 19,
      "text": "אלה המשרתים את המלך מלבד אשר נתן המלך בערי המבצר בכל יהודה׃"
    }
  ]
}
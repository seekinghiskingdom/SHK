{
  "book_id": "2KI",
  "chapter": 16,
  "verses": [
    {
      "verse": 1,
      "text": "בשנת שבע עשרה שנה לפקח בן רמליהו מלך אחז בן יותם מלך יהודה׃"
    },
    {
      "verse": 2,
      "text": "בן עשרים שנה אחז במלכו ושש עשרה שנה מלך בירושלם ולא עשה הישר בעיני יהוה אלהיו כדוד אביו׃"
    },
    {
      "verse": 3,
      "text": "וילך בדרך מלכי ישראל וגם את בנו העביר באש כתעבות הגוים אשר הוריש יהוה אתם מפני בני ישראל׃"
    },
    {
      "verse": 4,
      "text": "ויזבח ויקטר בבמות ועל הגבעות ותחת כל עץ רענן׃"
    },
    {
      "verse": 5,
      "text": "אז יעלה רצין מלך ארם ופקח בן רמליהו מלך ישראל ירושלם למלחמה ויצרו על אחז ולא יכלו להלחם׃"
    },
    {
      "verse": 6,
      "text": "בעת ההיא השיב רצין מלך ארם את אילת לארם וינשל את היהודים מאילות וארמים באו אילת וישבו שם עד היום הזה׃"
    },
    {
      "verse": 7,
      "text": "וישלח אחז מלאכים אל תגלת פלסר מלך אשור לאמר עבדך ובנך אני עלה והושעני מכף מלך ארם ומכף מלך ישראל הקומים עלי׃"
    },
    {
      "verse": 8,
      "text": "ויקח אחז את הכסף ואת הזהב הנמצא בית יהוה ובאצרות בית המלך וישלח למלך אשור שחד׃"
    },
    {
      "verse": 9,
      "text": "וישמע אליו מלך אשור ויעל מלך אשור אל דמשק ויתפשה ויגלה קירה ואת רצין המית׃"
    },
    {
      "verse": 10,
      "text": "וילך המלך אחז לקראת תגלת פלאסר מלך אשור דומשק וירא את המזבח אשר בדמשק וישלח המלך אחז אל אוריה הכהן את דמות המזבח ואת תבניתו לכל מעשהו׃"
    },
    {
      "verse": 11,
      "text": "ויבן אוריה הכהן את המזבח ככל אשר שלח המלך אחז מדמשק כן עשה אוריה הכהן עד בוא המלך אחז מדמשק׃"
    },
    {
      "verse": 12,
      "text": "ויבא המלך מדמשק וירא המלך את המזבח ויקרב המלך על המזבח ויעל עליו׃"
    },
    {
      "verse": 13,
      "text": "ויקטר את עלתו ואת מנחתו ויסך את נסכו ויזרק את דם השלמים אשר לו על המזבח׃"
    },
    {
      "verse": 14,
      "text": "ואת המזבח הנחשת אשר לפני יהוה ויקרב מאת פני הבית מבין המזבח ומבין בית יהוה ויתן אתו על ירך המזבח צפונה׃"
    },
    {
      "verse": 15,
      "text": "ויצוהו המלך אחז את אוריה הכהן לאמר על המזבח הגדול הקטר את עלת הבקר ואת מנחת הערב ואת עלת המלך ואת מנחתו ואת עלת כל עם הארץ ומנחתם ונסכיהם וכל דם עלה וכל דם זבח עליו תזרק ומזבח הנחשת יהיה לי לבקר׃"
    },
    {
      "verse": 16,
      "text": "ויעש אוריה הכהן ככל אשר צוה המלך אחז׃"
    },
    {
      "verse": 17,
      "text": "ויקצץ המלך אחז את המסגרות המכנות ויסר מעליהם ואת הכיר ואת הים הורד מעל הבקר הנחשת אשר תחתיה ויתן אתו על מרצפת אבנים׃"
    },
    {
      "verse": 18,
      "text": "ואת מיסך השבת אשר בנו בבית ואת מבוא המלך החיצונה הסב בית יהוה מפני מלך אשור׃"
    },
    {
      "verse": 19,
      "text": "ויתר דברי אחז אשר עשה הלא הם כתובים על ספר דברי הימים למלכי יהודה׃"
    },
    {
      "verse": 20,
      "text": "וישכב אחז עם אבתיו ויקבר עם אבתיו בעיר דוד וימלך חזקיהו בנו תחתיו׃"
    }
  ]
}
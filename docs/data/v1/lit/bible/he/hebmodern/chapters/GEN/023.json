{
  "book_id": "GEN",
  "chapter": 23,
  "verses": [
    {
      "verse": 1,
      "text": "ויהיו חיי שרה מאה שנה ועשרים שנה ושבע שנים שני חיי שרה׃"
    },
    {
      "verse": 2,
      "text": "ותמת שרה בקרית ארבע הוא חברון בארץ כנען ויבא אברהם לספד לשרה ולבכתה׃"
    },
    {
      "verse": 3,
      "text": "ויקם אברהם מעל פני מתו וידבר אל בני חת לאמר׃"
    },
    {
      "verse": 4,
      "text": "גר ותושב אנכי עמכם תנו לי אחזת קבר עמכם ואקברה מתי מלפני׃"
    },
    {
      "verse": 5,
      "text": "ויענו בני חת את אברהם לאמר לו׃"
    },
    {
      "verse": 6,
      "text": "שמענו אדני נשיא אלהים אתה בתוכנו במבחר קברינו קבר את מתך איש ממנו את קברו לא יכלה ממך מקבר מתך׃"
    },
    {
      "verse": 7,
      "text": "ויקם אברהם וישתחו לעם הארץ לבני חת׃"
    },
    {
      "verse": 8,
      "text": "וידבר אתם לאמר אם יש את נפשכם לקבר את מתי מלפני שמעוני ופגעו לי בעפרון בן צחר׃"
    },
    {
      "verse": 9,
      "text": "ויתן לי את מערת המכפלה אשר לו אשר בקצה שדהו בכסף מלא יתננה לי בתוככם לאחזת קבר׃"
    },
    {
      "verse": 10,
      "text": "ועפרון ישב בתוך בני חת ויען עפרון החתי את אברהם באזני בני חת לכל באי שער עירו לאמר׃"
    },
    {
      "verse": 11,
      "text": "לא אדני שמעני השדה נתתי לך והמערה אשר בו לך נתתיה לעיני בני עמי נתתיה לך קבר מתך׃"
    },
    {
      "verse": 12,
      "text": "וישתחו אברהם לפני עם הארץ׃"
    },
    {
      "verse": 13,
      "text": "וידבר אל עפרון באזני עם הארץ לאמר אך אם אתה לו שמעני נתתי כסף השדה קח ממני ואקברה את מתי שמה׃"
    },
    {
      "verse": 14,
      "text": "ויען עפרון את אברהם לאמר לו׃"
    },
    {
      "verse": 15,
      "text": "אדני שמעני ארץ ארבע מאת שקל כסף ביני ובינך מה הוא ואת מתך קבר׃"
    },
    {
      "verse": 16,
      "text": "וישמע אברהם אל עפרון וישקל אברהם לעפרן את הכסף אשר דבר באזני בני חת ארבע מאות שקל כסף עבר לסחר׃"
    },
    {
      "verse": 17,
      "text": "ויקם שדה עפרון אשר במכפלה אשר לפני ממרא השדה והמערה אשר בו וכל העץ אשר בשדה אשר בכל גבלו סביב׃"
    },
    {
      "verse": 18,
      "text": "לאברהם למקנה לעיני בני חת בכל באי שער עירו׃"
    },
    {
      "verse": 19,
      "text": "ואחרי כן קבר אברהם את שרה אשתו אל מערת שדה המכפלה על פני ממרא הוא חברון בארץ כנען׃"
    },
    {
      "verse": 20,
      "text": "ויקם השדה והמערה אשר בו לאברהם לאחזת קבר מאת בני חת׃"
    }
  ]
}
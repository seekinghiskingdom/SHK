{
  "book_id": "JER",
  "chapter": 3,
  "verses": [
    {
      "verse": 1,
      "text": "לאמר הן ישלח איש את אשתו והלכה מאתו והיתה לאיש אחר הישוב אליה עוד הלוא חנוף תחנף הארץ ההיא ואת זנית רעים רבים ושוב אלי נאם יהוה׃"
    },
    {
      "verse": 2,
      "text": "שאי עיניך על שפים וראי איפה לא שגלת על דרכים ישבת להם כערבי במדבר ותחניפי ארץ בזנותיך וברעתך׃"
    },
    {
      "verse": 3,
      "text": "וימנעו רבבים ומלקוש לוא היה ומצח אשה זונה היה לך מאנת הכלם׃"
    },
    {
      "verse": 4,
      "text": "הלוא מעתה קראתי לי אבי אלוף נערי אתה׃"
    },
    {
      "verse": 5,
      "text": "הינטר לעולם אם ישמר לנצח הנה דברתי ותעשי הרעות ותוכל׃"
    },
    {
      "verse": 6,
      "text": "ויאמר יהוה אלי בימי יאשיהו המלך הראית אשר עשתה משבה ישראל הלכה היא על כל הר גבה ואל תחת כל עץ רענן ותזני שם׃"
    },
    {
      "verse": 7,
      "text": "ואמר אחרי עשותה את כל אלה אלי תשוב ולא שבה ותראה בגודה אחותה יהודה׃"
    },
    {
      "verse": 8,
      "text": "וארא כי על כל אדות אשר נאפה משבה ישראל שלחתיה ואתן את ספר כריתתיה אליה ולא יראה בגדה יהודה אחותה ותלך ותזן גם היא׃"
    },
    {
      "verse": 9,
      "text": "והיה מקל זנותה ותחנף את הארץ ותנאף את האבן ואת העץ׃"
    },
    {
      "verse": 10,
      "text": "וגם בכל זאת לא שבה אלי בגודה אחותה יהודה בכל לבה כי אם בשקר נאם יהוה׃"
    },
    {
      "verse": 11,
      "text": "ויאמר יהוה אלי צדקה נפשה משבה ישראל מבגדה יהודה׃"
    },
    {
      "verse": 12,
      "text": "הלך וקראת את הדברים האלה צפונה ואמרת שובה משבה ישראל נאם יהוה לוא אפיל פני בכם כי חסיד אני נאם יהוה לא אטור לעולם׃"
    },
    {
      "verse": 13,
      "text": "אך דעי עונך כי ביהוה אלהיך פשעת ותפזרי את דרכיך לזרים תחת כל עץ רענן ובקולי לא שמעתם נאם יהוה׃"
    },
    {
      "verse": 14,
      "text": "שובו בנים שובבים נאם יהוה כי אנכי בעלתי בכם ולקחתי אתכם אחד מעיר ושנים ממשפחה והבאתי אתכם ציון׃"
    },
    {
      "verse": 15,
      "text": "ונתתי לכם רעים כלבי ורעו אתכם דעה והשכיל׃"
    },
    {
      "verse": 16,
      "text": "והיה כי תרבו ופריתם בארץ בימים ההמה נאם יהוה לא יאמרו עוד ארון ברית יהוה ולא יעלה על לב ולא יזכרו בו ולא יפקדו ולא יעשה עוד׃"
    },
    {
      "verse": 17,
      "text": "בעת ההיא יקראו לירושלם כסא יהוה ונקוו אליה כל הגוים לשם יהוה לירושלם ולא ילכו עוד אחרי שררות לבם הרע׃"
    },
    {
      "verse": 18,
      "text": "בימים ההמה ילכו בית יהודה על בית ישראל ויבאו יחדו מארץ צפון על הארץ אשר הנחלתי את אבותיכם׃"
    },
    {
      "verse": 19,
      "text": "ואנכי אמרתי איך אשיתך בבנים ואתן לך ארץ חמדה נחלת צבי צבאות גוים ואמר אבי תקראו לי ומאחרי לא תשובו׃"
    },
    {
      "verse": 20,
      "text": "אכן בגדה אשה מרעה כן בגדתם בי בית ישראל נאם יהוה׃"
    },
    {
      "verse": 21,
      "text": "קול על שפיים נשמע בכי תחנוני בני ישראל כי העוו את דרכם שכחו את יהוה אלהיהם׃"
    },
    {
      "verse": 22,
      "text": "שובו בנים שובבים ארפה משובתיכם הננו אתנו לך כי אתה יהוה אלהינו׃"
    },
    {
      "verse": 23,
      "text": "אכן לשקר מגבעות המון הרים אכן ביהוה אלהינו תשועת ישראל׃"
    },
    {
      "verse": 24,
      "text": "והבשת אכלה את יגיע אבותינו מנעורינו את צאנם ואת בקרם את בניהם ואת בנותיהם׃"
    },
    {
      "verse": 25,
      "text": "נשכבה בבשתנו ותכסנו כלמתנו כי ליהוה אלהינו חטאנו אנחנו ואבותינו מנעורינו ועד היום הזה ולא שמענו בקול יהוה אלהינו׃"
    }
  ]
}
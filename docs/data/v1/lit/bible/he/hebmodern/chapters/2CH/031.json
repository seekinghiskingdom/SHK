{
  "book_id": "2CH",
  "chapter": 31,
  "verses": [
    {
      "verse": 1,
      "text": "וככלות כל זאת יצאו כל ישראל הנמצאים לערי יהודה וישברו המצבות ויגדעו האשרים וינתצו את הבמות ואת המזבחת מכל יהודה ובנימן ובאפרים ומנשה עד לכלה וישובו כל בני ישראל איש לאחזתו לעריהם׃"
    },
    {
      "verse": 2,
      "text": "ויעמד יחזקיהו את מחלקות הכהנים והלוים על מחלקותם איש כפי עבדתו לכהנים וללוים לעלה ולשלמים לשרת ולהדות ולהלל בשערי מחנות יהוה׃"
    },
    {
      "verse": 3,
      "text": "ומנת המלך מן רכושו לעלות לעלות הבקר והערב והעלות לשבתות ולחדשים ולמעדים ככתוב בתורת יהוה׃"
    },
    {
      "verse": 4,
      "text": "ויאמר לעם ליושבי ירושלם לתת מנת הכהנים והלוים למען יחזקו בתורת יהוה׃"
    },
    {
      "verse": 5,
      "text": "וכפרץ הדבר הרבו בני ישראל ראשית דגן תירוש ויצהר ודבש וכל תבואת שדה ומעשר הכל לרב הביאו׃"
    },
    {
      "verse": 6,
      "text": "ובני ישראל ויהודה היושבים בערי יהודה גם הם מעשר בקר וצאן ומעשר קדשים המקדשים ליהוה אלהיהם הביאו ויתנו ערמות ערמות׃"
    },
    {
      "verse": 7,
      "text": "בחדש השלשי החלו הערמות ליסוד ובחדש השביעי כלו׃"
    },
    {
      "verse": 8,
      "text": "ויבאו יחזקיהו והשרים ויראו את הערמות ויברכו את יהוה ואת עמו ישראל׃"
    },
    {
      "verse": 9,
      "text": "וידרש יחזקיהו על הכהנים והלוים על הערמות׃"
    },
    {
      "verse": 10,
      "text": "ויאמר אליו עזריהו הכהן הראש לבית צדוק ויאמר מהחל התרומה לביא בית יהוה אכול ושבוע והותר עד לרוב כי יהוה ברך את עמו והנותר את ההמון הזה׃"
    },
    {
      "verse": 11,
      "text": "ויאמר יחזקיהו להכין לשכות בבית יהוה ויכינו׃"
    },
    {
      "verse": 12,
      "text": "ויביאו את התרומה והמעשר והקדשים באמונה ועליהם נגיד כונניהו הלוי ושמעי אחיהו משנה׃"
    },
    {
      "verse": 13,
      "text": "ויחיאל ועזזיהו ונחת ועשהאל וירימות ויוזבד ואליאל ויסמכיהו ומחת ובניהו פקידים מיד כונניהו ושמעי אחיו במפקד יחזקיהו המלך ועזריהו נגיד בית האלהים׃"
    },
    {
      "verse": 14,
      "text": "וקורא בן ימנה הלוי השוער למזרחה על נדבות האלהים לתת תרומת יהוה וקדשי הקדשים׃"
    },
    {
      "verse": 15,
      "text": "ועל ידו עדן ומנימן וישוע ושמעיהו אמריהו ושכניהו בערי הכהנים באמונה לתת לאחיהם במחלקות כגדול כקטן׃"
    },
    {
      "verse": 16,
      "text": "מלבד התיחשם לזכרים מבן שלוש שנים ולמעלה לכל הבא לבית יהוה לדבר יום ביומו לעבודתם במשמרותם כמחלקותיהם׃"
    },
    {
      "verse": 17,
      "text": "ואת התיחש הכהנים לבית אבותיהם והלוים מבן עשרים שנה ולמעלה במשמרותיהם במחלקותיהם׃"
    },
    {
      "verse": 18,
      "text": "ולהתיחש בכל טפם נשיהם ובניהם ובנותיהם לכל קהל כי באמונתם יתקדשו קדש׃"
    },
    {
      "verse": 19,
      "text": "ולבני אהרן הכהנים בשדי מגרש עריהם בכל עיר ועיר אנשים אשר נקבו בשמות לתת מנות לכל זכר בכהנים ולכל התיחש בלוים׃"
    },
    {
      "verse": 20,
      "text": "ויעש כזאת יחזקיהו בכל יהודה ויעש הטוב והישר והאמת לפני יהוה אלהיו׃"
    },
    {
      "verse": 21,
      "text": "ובכל מעשה אשר החל בעבודת בית האלהים ובתורה ובמצוה לדרש לאלהיו בכל לבבו עשה והצליח׃"
    }
  ]
}
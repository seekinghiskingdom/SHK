{
  "book_id": "EXO",
  "chapter": 3,
  "verses": [
    {
      "verse": 1,
      "text": "ומשה היה רעה את צאן יתרו חתנו כהן מדין וינהג את הצאן אחר המדבר ויבא אל הר האלהים חרבה׃"
    },
    {
      "verse": 2,
      "text": "וירא מלאך יהוה אליו בלבת אש מתוך הסנה וירא והנה הסנה בער באש והסנה איננו אכל׃"
    },
    {
      "verse": 3,
      "text": "ויאמר משה אסרה נא ואראה את המראה הגדל הזה מדוע לא יבער הסנה׃"
    },
    {
      "verse": 4,
      "text": "וירא יהוה כי סר לראות ויקרא אליו אלהים מתוך הסנה ויאמר משה משה ויאמר הנני׃"
    },
    {
      "verse": 5,
      "text": "ויאמר אל תקרב הלם של נעליך מעל רגליך כי המקום אשר אתה עומד עליו אדמת קדש הוא׃"
    },
    {
      "verse": 6,
      "text": "ויאמר אנכי אלהי אביך אלהי אברהם אלהי יצחק ואלהי יעקב ויסתר משה פניו כי ירא מהביט אל האלהים׃"
    },
    {
      "verse": 7,
      "text": "ויאמר יהוה ראה ראיתי את עני עמי אשר במצרים ואת צעקתם שמעתי מפני נגשיו כי ידעתי את מכאביו׃"
    },
    {
      "verse": 8,
      "text": "וארד להצילו מיד מצרים ולהעלתו מן הארץ ההוא אל ארץ טובה ורחבה אל ארץ זבת חלב ודבש אל מקום הכנעני והחתי והאמרי והפרזי והחוי והיבוסי׃"
    },
    {
      "verse": 9,
      "text": "ועתה הנה צעקת בני ישראל באה אלי וגם ראיתי את הלחץ אשר מצרים לחצים אתם׃"
    },
    {
      "verse": 10,
      "text": "ועתה לכה ואשלחך אל פרעה והוצא את עמי בני ישראל ממצרים׃"
    },
    {
      "verse": 11,
      "text": "ויאמר משה אל האלהים מי אנכי כי אלך אל פרעה וכי אוציא את בני ישראל ממצרים׃"
    },
    {
      "verse": 12,
      "text": "ויאמר כי אהיה עמך וזה לך האות כי אנכי שלחתיך בהוציאך את העם ממצרים תעבדון את האלהים על ההר הזה׃"
    },
    {
      "verse": 13,
      "text": "ויאמר משה אל האלהים הנה אנכי בא אל בני ישראל ואמרתי להם אלהי אבותיכם שלחני אליכם ואמרו לי מה שמו מה אמר אלהם׃"
    },
    {
      "verse": 14,
      "text": "ויאמר אלהים אל משה אהיה אשר אהיה ויאמר כה תאמר לבני ישראל אהיה שלחני אליכם׃"
    },
    {
      "verse": 15,
      "text": "ויאמר עוד אלהים אל משה כה תאמר אל בני ישראל יהוה אלהי אבתיכם אלהי אברהם אלהי יצחק ואלהי יעקב שלחני אליכם זה שמי לעלם וזה זכרי לדר דר׃"
    },
    {
      "verse": 16,
      "text": "לך ואספת את זקני ישראל ואמרת אלהם יהוה אלהי אבתיכם נראה אלי אלהי אברהם יצחק ויעקב לאמר פקד פקדתי אתכם ואת העשוי לכם במצרים׃"
    },
    {
      "verse": 17,
      "text": "ואמר אעלה אתכם מעני מצרים אל ארץ הכנעני והחתי והאמרי והפרזי והחוי והיבוסי אל ארץ זבת חלב ודבש׃"
    },
    {
      "verse": 18,
      "text": "ושמעו לקלך ובאת אתה וזקני ישראל אל מלך מצרים ואמרתם אליו יהוה אלהי העבריים נקרה עלינו ועתה נלכה נא דרך שלשת ימים במדבר ונזבחה ליהוה אלהינו׃"
    },
    {
      "verse": 19,
      "text": "ואני ידעתי כי לא יתן אתכם מלך מצרים להלך ולא ביד חזקה׃"
    },
    {
      "verse": 20,
      "text": "ושלחתי את ידי והכיתי את מצרים בכל נפלאתי אשר אעשה בקרבו ואחרי כן ישלח אתכם׃"
    },
    {
      "verse": 21,
      "text": "ונתתי את חן העם הזה בעיני מצרים והיה כי תלכון לא תלכו ריקם׃"
    },
    {
      "verse": 22,
      "text": "ושאלה אשה משכנתה ומגרת ביתה כלי כסף וכלי זהב ושמלת ושמתם על בניכם ועל בנתיכם ונצלתם את מצרים׃"
    }
  ]
}
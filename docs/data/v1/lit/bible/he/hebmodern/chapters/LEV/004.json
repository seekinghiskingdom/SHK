{
  "book_id": "LEV",
  "chapter": 4,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל בני ישראל לאמר נפש כי תחטא בשגגה מכל מצות יהוה אשר לא תעשינה ועשה מאחת מהנה׃"
    },
    {
      "verse": 3,
      "text": "אם הכהן המשיח יחטא לאשמת העם והקריב על חטאתו אשר חטא פר בן בקר תמים ליהוה לחטאת׃"
    },
    {
      "verse": 4,
      "text": "והביא את הפר אל פתח אהל מועד לפני יהוה וסמך את ידו על ראש הפר ושחט את הפר לפני יהוה׃"
    },
    {
      "verse": 5,
      "text": "ולקח הכהן המשיח מדם הפר והביא אתו אל אהל מועד׃"
    },
    {
      "verse": 6,
      "text": "וטבל הכהן את אצבעו בדם והזה מן הדם שבע פעמים לפני יהוה את פני פרכת הקדש׃"
    },
    {
      "verse": 7,
      "text": "ונתן הכהן מן הדם על קרנות מזבח קטרת הסמים לפני יהוה אשר באהל מועד ואת כל דם הפר ישפך אל יסוד מזבח העלה אשר פתח אהל מועד׃"
    },
    {
      "verse": 8,
      "text": "ואת כל חלב פר החטאת ירים ממנו את החלב המכסה על הקרב ואת כל החלב אשר על הקרב׃"
    },
    {
      "verse": 9,
      "text": "ואת שתי הכלית ואת החלב אשר עליהן אשר על הכסלים ואת היתרת על הכבד על הכליות יסירנה׃"
    },
    {
      "verse": 10,
      "text": "כאשר יורם משור זבח השלמים והקטירם הכהן על מזבח העלה׃"
    },
    {
      "verse": 11,
      "text": "ואת עור הפר ואת כל בשרו על ראשו ועל כרעיו וקרבו ופרשו׃"
    },
    {
      "verse": 12,
      "text": "והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש על שפך הדשן ישרף׃"
    },
    {
      "verse": 13,
      "text": "ואם כל עדת ישראל ישגו ונעלם דבר מעיני הקהל ועשו אחת מכל מצות יהוה אשר לא תעשינה ואשמו׃"
    },
    {
      "verse": 14,
      "text": "ונודעה החטאת אשר חטאו עליה והקריבו הקהל פר בן בקר לחטאת והביאו אתו לפני אהל מועד׃"
    },
    {
      "verse": 15,
      "text": "וסמכו זקני העדה את ידיהם על ראש הפר לפני יהוה ושחט את הפר לפני יהוה׃"
    },
    {
      "verse": 16,
      "text": "והביא הכהן המשיח מדם הפר אל אהל מועד׃"
    },
    {
      "verse": 17,
      "text": "וטבל הכהן אצבעו מן הדם והזה שבע פעמים לפני יהוה את פני הפרכת׃"
    },
    {
      "verse": 18,
      "text": "ומן הדם יתן על קרנת המזבח אשר לפני יהוה אשר באהל מועד ואת כל הדם ישפך אל יסוד מזבח העלה אשר פתח אהל מועד׃"
    },
    {
      "verse": 19,
      "text": "ואת כל חלבו ירים ממנו והקטיר המזבחה׃"
    },
    {
      "verse": 20,
      "text": "ועשה לפר כאשר עשה לפר החטאת כן יעשה לו וכפר עלהם הכהן ונסלח להם׃"
    },
    {
      "verse": 21,
      "text": "והוציא את הפר אל מחוץ למחנה ושרף אתו כאשר שרף את הפר הראשון חטאת הקהל הוא׃"
    },
    {
      "verse": 22,
      "text": "אשר נשיא יחטא ועשה אחת מכל מצות יהוה אלהיו אשר לא תעשינה בשגגה ואשם׃"
    },
    {
      "verse": 23,
      "text": "או הודע אליו חטאתו אשר חטא בה והביא את קרבנו שעיר עזים זכר תמים׃"
    },
    {
      "verse": 24,
      "text": "וסמך ידו על ראש השעיר ושחט אתו במקום אשר ישחט את העלה לפני יהוה חטאת הוא׃"
    },
    {
      "verse": 25,
      "text": "ולקח הכהן מדם החטאת באצבעו ונתן על קרנת מזבח העלה ואת דמו ישפך אל יסוד מזבח העלה׃"
    },
    {
      "verse": 26,
      "text": "ואת כל חלבו יקטיר המזבחה כחלב זבח השלמים וכפר עליו הכהן מחטאתו ונסלח לו׃"
    },
    {
      "verse": 27,
      "text": "ואם נפש אחת תחטא בשגגה מעם הארץ בעשתה אחת ממצות יהוה אשר לא תעשינה ואשם׃"
    },
    {
      "verse": 28,
      "text": "או הודע אליו חטאתו אשר חטא והביא קרבנו שעירת עזים תמימה נקבה על חטאתו אשר חטא׃"
    },
    {
      "verse": 29,
      "text": "וסמך את ידו על ראש החטאת ושחט את החטאת במקום העלה׃"
    },
    {
      "verse": 30,
      "text": "ולקח הכהן מדמה באצבעו ונתן על קרנת מזבח העלה ואת כל דמה ישפך אל יסוד המזבח׃"
    },
    {
      "verse": 31,
      "text": "ואת כל חלבה יסיר כאשר הוסר חלב מעל זבח השלמים והקטיר הכהן המזבחה לריח ניחח ליהוה וכפר עליו הכהן ונסלח לו׃"
    },
    {
      "verse": 32,
      "text": "ואם כבש יביא קרבנו לחטאת נקבה תמימה יביאנה׃"
    },
    {
      "verse": 33,
      "text": "וסמך את ידו על ראש החטאת ושחט אתה לחטאת במקום אשר ישחט את העלה׃"
    },
    {
      "verse": 34,
      "text": "ולקח הכהן מדם החטאת באצבעו ונתן על קרנת מזבח העלה ואת כל דמה ישפך אל יסוד המזבח׃"
    },
    {
      "verse": 35,
      "text": "ואת כל חלבה יסיר כאשר יוסר חלב הכשב מזבח השלמים והקטיר הכהן אתם המזבחה על אשי יהוה וכפר עליו הכהן על חטאתו אשר חטא ונסלח לו׃"
    }
  ]
}
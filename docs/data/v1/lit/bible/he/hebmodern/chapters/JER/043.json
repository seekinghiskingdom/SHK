{
  "book_id": "JER",
  "chapter": 43,
  "verses": [
    {
      "verse": 1,
      "text": "ויהי ככלות ירמיהו לדבר אל כל העם את כל דברי יהוה אלהיהם אשר שלחו יהוה אלהיהם אליהם את כל הדברים האלה׃"
    },
    {
      "verse": 2,
      "text": "ויאמר עזריה בן הושעיה ויוחנן בן קרח וכל האנשים הזדים אמרים אל ירמיהו שקר אתה מדבר לא שלחך יהוה אלהינו לאמר לא תבאו מצרים לגור שם׃"
    },
    {
      "verse": 3,
      "text": "כי ברוך בן נריה מסית אתך בנו למען תת אתנו ביד הכשדים להמית אתנו ולהגלות אתנו בבל׃"
    },
    {
      "verse": 4,
      "text": "ולא שמע יוחנן בן קרח וכל שרי החילים וכל העם בקול יהוה לשבת בארץ יהודה׃"
    },
    {
      "verse": 5,
      "text": "ויקח יוחנן בן קרח וכל שרי החילים את כל שארית יהודה אשר שבו מכל הגוים אשר נדחו שם לגור בארץ יהודה׃"
    },
    {
      "verse": 6,
      "text": "את הגברים ואת הנשים ואת הטף ואת בנות המלך ואת כל הנפש אשר הניח נבוזראדן רב טבחים את גדליהו בן אחיקם בן שפן ואת ירמיהו הנביא ואת ברוך בן נריהו׃"
    },
    {
      "verse": 7,
      "text": "ויבאו ארץ מצרים כי לא שמעו בקול יהוה ויבאו עד תחפנחס׃"
    },
    {
      "verse": 8,
      "text": "ויהי דבר יהוה אל ירמיהו בתחפנחס לאמר׃"
    },
    {
      "verse": 9,
      "text": "קח בידך אבנים גדלות וטמנתם במלט במלבן אשר בפתח בית פרעה בתחפנחס לעיני אנשים יהודים׃"
    },
    {
      "verse": 10,
      "text": "ואמרת אליהם כה אמר יהוה צבאות אלהי ישראל הנני שלח ולקחתי את נבוכדראצר מלך בבל עבדי ושמתי כסאו ממעל לאבנים האלה אשר טמנתי ונטה את שפרורו עליהם׃"
    },
    {
      "verse": 11,
      "text": "ובאה והכה את ארץ מצרים אשר למות למות ואשר לשבי לשבי ואשר לחרב לחרב׃"
    },
    {
      "verse": 12,
      "text": "והצתי אש בבתי אלהי מצרים ושרפם ושבם ועטה את ארץ מצרים כאשר יעטה הרעה את בגדו ויצא משם בשלום׃"
    },
    {
      "verse": 13,
      "text": "ושבר את מצבות בית שמש אשר בארץ מצרים ואת בתי אלהי מצרים ישרף באש׃"
    }
  ]
}
{
  "book_id": "DEU",
  "chapter": 29,
  "verses": [
    {
      "verse": 1,
      "text": "אלה דברי הברית אשר צוה יהוה את משה לכרת את בני ישראל בארץ מואב מלבד הברית אשר כרת אתם בחרב׃"
    },
    {
      "verse": 2,
      "text": "ויקרא משה אל כל ישראל ויאמר אלהם אתם ראיתם את כל אשר עשה יהוה לעיניכם בארץ מצרים לפרעה ולכל עבדיו ולכל ארצו׃"
    },
    {
      "verse": 3,
      "text": "המסות הגדלת אשר ראו עיניך האתת והמפתים הגדלים ההם׃"
    },
    {
      "verse": 4,
      "text": "ולא נתן יהוה לכם לב לדעת ועינים לראות ואזנים לשמע עד היום הזה׃"
    },
    {
      "verse": 5,
      "text": "ואולך אתכם ארבעים שנה במדבר לא בלו שלמתיכם מעליכם ונעלך לא בלתה מעל רגלך׃"
    },
    {
      "verse": 6,
      "text": "לחם לא אכלתם ויין ושכר לא שתיתם למען תדעו כי אני יהוה אלהיכם׃"
    },
    {
      "verse": 7,
      "text": "ותבאו אל המקום הזה ויצא סיחן מלך חשבון ועוג מלך הבשן לקראתנו למלחמה ונכם׃"
    },
    {
      "verse": 8,
      "text": "ונקח את ארצם ונתנה לנחלה לראובני ולגדי ולחצי שבט המנשי׃"
    },
    {
      "verse": 9,
      "text": "ושמרתם את דברי הברית הזאת ועשיתם אתם למען תשכילו את כל אשר תעשון׃"
    },
    {
      "verse": 10,
      "text": "אתם נצבים היום כלכם לפני יהוה אלהיכם ראשיכם שבטיכם זקניכם ושטריכם כל איש ישראל׃"
    },
    {
      "verse": 11,
      "text": "טפכם נשיכם וגרך אשר בקרב מחניך מחטב עציך עד שאב מימיך׃"
    },
    {
      "verse": 12,
      "text": "לעברך בברית יהוה אלהיך ובאלתו אשר יהוה אלהיך כרת עמך היום׃"
    },
    {
      "verse": 13,
      "text": "למען הקים אתך היום לו לעם והוא יהיה לך לאלהים כאשר דבר לך וכאשר נשבע לאבתיך לאברהם ליצחק וליעקב׃"
    },
    {
      "verse": 14,
      "text": "ולא אתכם לבדכם אנכי כרת את הברית הזאת ואת האלה הזאת׃"
    },
    {
      "verse": 15,
      "text": "כי את אשר ישנו פה עמנו עמד היום לפני יהוה אלהינו ואת אשר איננו פה עמנו היום׃"
    },
    {
      "verse": 16,
      "text": "כי אתם ידעתם את אשר ישבנו בארץ מצרים ואת אשר עברנו בקרב הגוים אשר עברתם׃"
    },
    {
      "verse": 17,
      "text": "ותראו את שקוציהם ואת גלליהם עץ ואבן כסף וזהב אשר עמהם׃"
    },
    {
      "verse": 18,
      "text": "פן יש בכם איש או אשה או משפחה או שבט אשר לבבו פנה היום מעם יהוה אלהינו ללכת לעבד את אלהי הגוים ההם פן יש בכם שרש פרה ראש ולענה׃"
    },
    {
      "verse": 19,
      "text": "והיה בשמעו את דברי האלה הזאת והתברך בלבבו לאמר שלום יהיה לי כי בשררות לבי אלך למען ספות הרוה את הצמאה׃"
    },
    {
      "verse": 20,
      "text": "לא יאבה יהוה סלח לו כי אז יעשן אף יהוה וקנאתו באיש ההוא ורבצה בו כל האלה הכתובה בספר הזה ומחה יהוה את שמו מתחת השמים׃"
    },
    {
      "verse": 21,
      "text": "והבדילו יהוה לרעה מכל שבטי ישראל ככל אלות הברית הכתובה בספר התורה הזה׃"
    },
    {
      "verse": 22,
      "text": "ואמר הדור האחרון בניכם אשר יקומו מאחריכם והנכרי אשר יבא מארץ רחוקה וראו את מכות הארץ ההוא ואת תחלאיה אשר חלה יהוה בה׃"
    },
    {
      "verse": 23,
      "text": "גפרית ומלח שרפה כל ארצה לא תזרע ולא תצמח ולא יעלה בה כל עשב כמהפכת סדם ועמרה אדמה וצביים אשר הפך יהוה באפו ובחמתו׃"
    },
    {
      "verse": 24,
      "text": "ואמרו כל הגוים על מה עשה יהוה ככה לארץ הזאת מה חרי האף הגדול הזה׃"
    },
    {
      "verse": 25,
      "text": "ואמרו על אשר עזבו את ברית יהוה אלהי אבתם אשר כרת עמם בהוציאו אתם מארץ מצרים׃"
    },
    {
      "verse": 26,
      "text": "וילכו ויעבדו אלהים אחרים וישתחוו להם אלהים אשר לא ידעום ולא חלק להם׃"
    },
    {
      "verse": 27,
      "text": "ויחר אף יהוה בארץ ההוא להביא עליה את כל הקללה הכתובה בספר הזה׃"
    },
    {
      "verse": 28,
      "text": "ויתשם יהוה מעל אדמתם באף ובחמה ובקצף גדול וישלכם אל ארץ אחרת כיום הזה׃"
    },
    {
      "verse": 29,
      "text": "הנסתרת ליהוה אלהינו והנגלת לנו ולבנינו עד עולם לעשות את כל דברי התורה הזאת׃"
    }
  ]
}
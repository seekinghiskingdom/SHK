{
  "book_id": "JER",
  "chapter": 11,
  "verses": [
    {
      "verse": 1,
      "text": "הדבר אשר היה אל ירמיהו מאת יהוה לאמר׃"
    },
    {
      "verse": 2,
      "text": "שמעו את דברי הברית הזאת ודברתם אל איש יהודה ועל ישבי ירושלם׃"
    },
    {
      "verse": 3,
      "text": "ואמרת אליהם כה אמר יהוה אלהי ישראל ארור האיש אשר לא ישמע את דברי הברית הזאת׃"
    },
    {
      "verse": 4,
      "text": "אשר צויתי את אבותיכם ביום הוציאי אותם מארץ מצרים מכור הברזל לאמר שמעו בקולי ועשיתם אותם ככל אשר אצוה אתכם והייתם לי לעם ואנכי אהיה לכם לאלהים׃"
    },
    {
      "verse": 5,
      "text": "למען הקים את השבועה אשר נשבעתי לאבותיכם לתת להם ארץ זבת חלב ודבש כיום הזה ואען ואמר אמן יהוה׃"
    },
    {
      "verse": 6,
      "text": "ויאמר יהוה אלי קרא את כל הדברים האלה בערי יהודה ובחצות ירושלם לאמר שמעו את דברי הברית הזאת ועשיתם אותם׃"
    },
    {
      "verse": 7,
      "text": "כי העד העדתי באבותיכם ביום העלותי אותם מארץ מצרים ועד היום הזה השכם והעד לאמר שמעו בקולי׃"
    },
    {
      "verse": 8,
      "text": "ולא שמעו ולא הטו את אזנם וילכו איש בשרירות לבם הרע ואביא עליהם את כל דברי הברית הזאת אשר צויתי לעשות ולא עשו׃"
    },
    {
      "verse": 9,
      "text": "ויאמר יהוה אלי נמצא קשר באיש יהודה ובישבי ירושלם׃"
    },
    {
      "verse": 10,
      "text": "שבו על עונת אבותם הראשנים אשר מאנו לשמוע את דברי והמה הלכו אחרי אלהים אחרים לעבדם הפרו בית ישראל ובית יהודה את בריתי אשר כרתי את אבותם׃"
    },
    {
      "verse": 11,
      "text": "לכן כה אמר יהוה הנני מביא אליהם רעה אשר לא יוכלו לצאת ממנה וזעקו אלי ולא אשמע אליהם׃"
    },
    {
      "verse": 12,
      "text": "והלכו ערי יהודה וישבי ירושלם וזעקו אל האלהים אשר הם מקטרים להם והושע לא יושיעו להם בעת רעתם׃"
    },
    {
      "verse": 13,
      "text": "כי מספר עריך היו אלהיך יהודה ומספר חצות ירושלם שמתם מזבחות לבשת מזבחות לקטר לבעל׃"
    },
    {
      "verse": 14,
      "text": "ואתה אל תתפלל בעד העם הזה ואל תשא בעדם רנה ותפלה כי אינני שמע בעת קראם אלי בעד רעתם׃"
    },
    {
      "verse": 15,
      "text": "מה לידידי בביתי עשותה המזמתה הרבים ובשר קדש יעברו מעליך כי רעתכי אז תעלזי׃"
    },
    {
      "verse": 16,
      "text": "זית רענן יפה פרי תאר קרא יהוה שמך לקול המולה גדלה הצית אש עליה ורעו דליותיו׃"
    },
    {
      "verse": 17,
      "text": "ויהוה צבאות הנוטע אותך דבר עליך רעה בגלל רעת בית ישראל ובית יהודה אשר עשו להם להכעסני לקטר לבעל׃"
    },
    {
      "verse": 18,
      "text": "ויהוה הודיעני ואדעה אז הראיתני מעלליהם׃"
    },
    {
      "verse": 19,
      "text": "ואני ככבש אלוף יובל לטבוח ולא ידעתי כי עלי חשבו מחשבות נשחיתה עץ בלחמו ונכרתנו מארץ חיים ושמו לא יזכר עוד׃"
    },
    {
      "verse": 20,
      "text": "ויהוה צבאות שפט צדק בחן כליות ולב אראה נקמתך מהם כי אליך גליתי את ריבי׃"
    },
    {
      "verse": 21,
      "text": "לכן כה אמר יהוה על אנשי ענתות המבקשים את נפשך לאמר לא תנבא בשם יהוה ולא תמות בידנו׃"
    },
    {
      "verse": 22,
      "text": "לכן כה אמר יהוה צבאות הנני פקד עליהם הבחורים ימתו בחרב בניהם ובנותיהם ימתו ברעב׃"
    },
    {
      "verse": 23,
      "text": "ושארית לא תהיה להם כי אביא רעה אל אנשי ענתות שנת פקדתם׃"
    }
  ]
}
{
  "book_id": "RUT",
  "chapter": 2,
  "verses": [
    {
      "verse": 1,
      "text": "ולנעמי מידע לאישה איש גבור חיל ממשפחת אלימלך ושמו בעז׃"
    },
    {
      "verse": 2,
      "text": "ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו ותאמר לה לכי בתי׃"
    },
    {
      "verse": 3,
      "text": "ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך׃"
    },
    {
      "verse": 4,
      "text": "והנה בעז בא מבית לחם ויאמר לקוצרים יהוה עמכם ויאמרו לו יברכך יהוה׃"
    },
    {
      "verse": 5,
      "text": "ויאמר בעז לנערו הנצב על הקוצרים למי הנערה הזאת׃"
    },
    {
      "verse": 6,
      "text": "ויען הנער הנצב על הקוצרים ויאמר נערה מואביה היא השבה עם נעמי משדה מואב׃"
    },
    {
      "verse": 7,
      "text": "ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שבתה הבית מעט׃"
    },
    {
      "verse": 8,
      "text": "ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה וכה תדבקין עם נערתי׃"
    },
    {
      "verse": 9,
      "text": "עיניך בשדה אשר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים׃"
    },
    {
      "verse": 10,
      "text": "ותפל על פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה׃"
    },
    {
      "verse": 11,
      "text": "ויען בעז ויאמר לה הגד הגד לי כל אשר עשית את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא ידעת תמול שלשום׃"
    },
    {
      "verse": 12,
      "text": "ישלם יהוה פעלך ותהי משכרתך שלמה מעם יהוה אלהי ישראל אשר באת לחסות תחת כנפיו׃"
    },
    {
      "verse": 13,
      "text": "ותאמר אמצא חן בעיניך אדני כי נחמתני וכי דברת על לב שפחתך ואנכי לא אהיה כאחת שפחתיך׃"
    },
    {
      "verse": 14,
      "text": "ויאמר לה בעז לעת האכל גשי הלם ואכלת מן הלחם וטבלת פתך בחמץ ותשב מצד הקוצרים ויצבט לה קלי ותאכל ותשבע ותתר׃"
    },
    {
      "verse": 15,
      "text": "ותקם ללקט ויצו בעז את נעריו לאמר גם בין העמרים תלקט ולא תכלימוה׃"
    },
    {
      "verse": 16,
      "text": "וגם של תשלו לה מן הצבתים ועזבתם ולקטה ולא תגערו בה׃"
    },
    {
      "verse": 17,
      "text": "ותלקט בשדה עד הערב ותחבט את אשר לקטה ויהי כאיפה שערים׃"
    },
    {
      "verse": 18,
      "text": "ותשא ותבוא העיר ותרא חמותה את אשר לקטה ותוצא ותתן לה את אשר הותרה משבעה׃"
    },
    {
      "verse": 19,
      "text": "ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו היום בעז׃"
    },
    {
      "verse": 20,
      "text": "ותאמר נעמי לכלתה ברוך הוא ליהוה אשר לא עזב חסדו את החיים ואת המתים ותאמר לה נעמי קרוב לנו האיש מגאלנו הוא׃"
    },
    {
      "verse": 21,
      "text": "ותאמר רות המואביה גם כי אמר אלי עם הנערים אשר לי תדבקין עד אם כלו את כל הקציר אשר לי׃"
    },
    {
      "verse": 22,
      "text": "ותאמר נעמי אל רות כלתה טוב בתי כי תצאי עם נערותיו ולא יפגעו בך בשדה אחר׃"
    },
    {
      "verse": 23,
      "text": "ותדבק בנערות בעז ללקט עד כלות קציר השערים וקציר החטים ותשב את חמותה׃"
    }
  ]
}
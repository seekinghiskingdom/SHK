{
  "book_id": "JER",
  "chapter": 39,
  "verses": [
    {
      "verse": 1,
      "text": "בשנה התשעית לצדקיהו מלך יהודה בחדש העשרי בא נבוכדראצר מלך בבל וכל חילו אל ירושלם ויצרו עליה׃"
    },
    {
      "verse": 2,
      "text": "בעשתי עשרה שנה לצדקיהו בחדש הרביעי בתשעה לחדש הבקעה העיר׃"
    },
    {
      "verse": 3,
      "text": "ויבאו כל שרי מלך בבל וישבו בשער התוך נרגל שר אצר סמגר נבו שר סכים רב סריס נרגל שר אצר רב מג וכל שארית שרי מלך בבל׃"
    },
    {
      "verse": 4,
      "text": "ויהי כאשר ראם צדקיהו מלך יהודה וכל אנשי המלחמה ויברחו ויצאו לילה מן העיר דרך גן המלך בשער בין החמתים ויצא דרך הערבה׃"
    },
    {
      "verse": 5,
      "text": "וירדפו חיל כשדים אחריהם וישגו את צדקיהו בערבות ירחו ויקחו אתו ויעלהו אל נבוכדראצר מלך בבל רבלתה בארץ חמת וידבר אתו משפטים׃"
    },
    {
      "verse": 6,
      "text": "וישחט מלך בבל את בני צדקיהו ברבלה לעיניו ואת כל חרי יהודה שחט מלך בבל׃"
    },
    {
      "verse": 7,
      "text": "ואת עיני צדקיהו עור ויאסרהו בנחשתים לביא אתו בבלה׃"
    },
    {
      "verse": 8,
      "text": "ואת בית המלך ואת בית העם שרפו הכשדים באש ואת חמות ירושלם נתצו׃"
    },
    {
      "verse": 9,
      "text": "ואת יתר העם הנשארים בעיר ואת הנפלים אשר נפלו עליו ואת יתר העם הנשארים הגלה נבוזר אדן רב טבחים בבל׃"
    },
    {
      "verse": 10,
      "text": "ומן העם הדלים אשר אין להם מאומה השאיר נבוזראדן רב טבחים בארץ יהודה ויתן להם כרמים ויגבים ביום ההוא׃"
    },
    {
      "verse": 11,
      "text": "ויצו נבוכדראצר מלך בבל על ירמיהו ביד נבוזראדן רב טבחים לאמר׃"
    },
    {
      "verse": 12,
      "text": "קחנו ועיניך שים עליו ואל תעש לו מאומה רע כי אם כאשר ידבר אליך כן עשה עמו׃"
    },
    {
      "verse": 13,
      "text": "וישלח נבוזראדן רב טבחים ונבושזבן רב סריס ונרגל שר אצר רב מג וכל רבי מלך בבל׃"
    },
    {
      "verse": 14,
      "text": "וישלחו ויקחו את ירמיהו מחצר המטרה ויתנו אתו אל גדליהו בן אחיקם בן שפן להוצאהו אל הבית וישב בתוך העם׃"
    },
    {
      "verse": 15,
      "text": "ואל ירמיהו היה דבר יהוה בהיתו עצור בחצר המטרה לאמר׃"
    },
    {
      "verse": 16,
      "text": "הלוך ואמרת לעבד מלך הכושי לאמר כה אמר יהוה צבאות אלהי ישראל הנני מבי את דברי אל העיר הזאת לרעה ולא לטובה והיו לפניך ביום ההוא׃"
    },
    {
      "verse": 17,
      "text": "והצלתיך ביום ההוא נאם יהוה ולא תנתן ביד האנשים אשר אתה יגור מפניהם׃"
    },
    {
      "verse": 18,
      "text": "כי מלט אמלטך ובחרב לא תפל והיתה לך נפשך לשלל כי בטחת בי נאם יהוה׃"
    }
  ]
}
{
  "book_id": "EZK",
  "chapter": 11,
  "verses": [
    {
      "verse": 1,
      "text": "ותשא אתי רוח ותבא אתי אל שער בית יהוה הקדמוני הפונה קדימה והנה בפתח השער עשרים וחמשה איש ואראה בתוכם את יאזניה בן עזר ואת פלטיהו בן בניהו שרי העם׃"
    },
    {
      "verse": 2,
      "text": "ויאמר אלי בן אדם אלה האנשים החשבים און והיעצים עצת רע בעיר הזאת׃"
    },
    {
      "verse": 3,
      "text": "האמרים לא בקרוב בנות בתים היא הסיר ואנחנו הבשר׃"
    },
    {
      "verse": 4,
      "text": "לכן הנבא עליהם הנבא בן אדם׃"
    },
    {
      "verse": 5,
      "text": "ותפל עלי רוח יהוה ויאמר אלי אמר כה אמר יהוה כן אמרתם בית ישראל ומעלות רוחכם אני ידעתיה׃"
    },
    {
      "verse": 6,
      "text": "הרביתם חלליכם בעיר הזאת ומלאתם חוצתיה חלל׃"
    },
    {
      "verse": 7,
      "text": "לכן כה אמר אדני יהוה חלליכם אשר שמתם בתוכה המה הבשר והיא הסיר ואתכם הוציא מתוכה׃"
    },
    {
      "verse": 8,
      "text": "חרב יראתם וחרב אביא עליכם נאם אדני יהוה׃"
    },
    {
      "verse": 9,
      "text": "והוצאתי אתכם מתוכה ונתתי אתכם ביד זרים ועשיתי בכם שפטים׃"
    },
    {
      "verse": 10,
      "text": "בחרב תפלו על גבול ישראל אשפוט אתכם וידעתם כי אני יהוה׃"
    },
    {
      "verse": 11,
      "text": "היא לא תהיה לכם לסיר ואתם תהיו בתוכה לבשר אל גבול ישראל אשפט אתכם׃"
    },
    {
      "verse": 12,
      "text": "וידעתם כי אני יהוה אשר בחקי לא הלכתם ומשפטי לא עשיתם וכמשפטי הגוים אשר סביבותיכם עשיתם׃"
    },
    {
      "verse": 13,
      "text": "ויהי כהנבאי ופלטיהו בן בניה מת ואפל על פני ואזעק קול גדול ואמר אהה אדני יהוה כלה אתה עשה את שארית ישראל׃"
    },
    {
      "verse": 14,
      "text": "ויהי דבר יהוה אלי לאמר׃"
    },
    {
      "verse": 15,
      "text": "בן אדם אחיך אחיך אנשי גאלתך וכל בית ישראל כלה אשר אמרו להם ישבי ירושלם רחקו מעל יהוה לנו היא נתנה הארץ למורשה׃"
    },
    {
      "verse": 16,
      "text": "לכן אמר כה אמר אדני יהוה כי הרחקתים בגוים וכי הפיצותים בארצות ואהי להם למקדש מעט בארצות אשר באו שם׃"
    },
    {
      "verse": 17,
      "text": "לכן אמר כה אמר אדני יהוה וקבצתי אתכם מן העמים ואספתי אתכם מן הארצות אשר נפצותם בהם ונתתי לכם את אדמת ישראל׃"
    },
    {
      "verse": 18,
      "text": "ובאו שמה והסירו את כל שקוציה ואת כל תועבתיה ממנה׃"
    },
    {
      "verse": 19,
      "text": "וננתי להם לב אחד ורוח חדשה אתן בקרבכם והסרתי לב האבן מבשרם ונתתי להם לב בשר׃"
    },
    {
      "verse": 20,
      "text": "למען בחקתי ילכו ואת משפטי ישמרו ועשו אתם והיו לי לעם ואני אהיה להם לאלהים׃"
    },
    {
      "verse": 21,
      "text": "ואל לב שקוציהם ותועבותיהם לבם הלך דרכם בראשם נתתי נאם אדני יהוה׃"
    },
    {
      "verse": 22,
      "text": "וישאו הכרובים את כנפיהם והאופנים לעמתם וכבוד אלהי ישראל עליהם מלמעלה׃"
    },
    {
      "verse": 23,
      "text": "ויעל כבוד יהוה מעל תוך העיר ויעמד על ההר אשר מקדם לעיר׃"
    },
    {
      "verse": 24,
      "text": "ורוח נשאתני ותבאני כשדימה אל הגולה במראה ברוח אלהים ויעל מעלי המראה אשר ראיתי׃"
    },
    {
      "verse": 25,
      "text": "ואדבר אל הגולה את כל דברי יהוה אשר הראני׃"
    }
  ]
}
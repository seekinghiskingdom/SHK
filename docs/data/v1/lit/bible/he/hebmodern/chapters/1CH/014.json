{
  "book_id": "1CH",
  "chapter": 14,
  "verses": [
    {
      "verse": 1,
      "text": "וישלח חירם מלך צר מלאכים אל דויד ועצי ארזים וחרשי קיר וחרשי עצים לבנות לו בית׃"
    },
    {
      "verse": 2,
      "text": "וידע דויד כי הכינו יהוה למלך על ישראל כי נשאת למעלה מלכותו בעבור עמו ישראל׃"
    },
    {
      "verse": 3,
      "text": "ויקח דויד עוד נשים בירושלם ויולד דויד עוד בנים ובנות׃"
    },
    {
      "verse": 4,
      "text": "ואלה שמות הילודים אשר היו לו בירושלם שמוע ושובב נתן ושלמה׃"
    },
    {
      "verse": 5,
      "text": "ויבחר ואלישוע ואלפלט׃"
    },
    {
      "verse": 6,
      "text": "ונגה ונפג ויפיע׃"
    },
    {
      "verse": 7,
      "text": "ואלישמע ובעלידע ואליפלט׃"
    },
    {
      "verse": 8,
      "text": "וישמעו פלשתים כי נמשח דויד למלך על כל ישראל ויעלו כל פלשתים לבקש את דויד וישמע דויד ויצא לפניהם׃"
    },
    {
      "verse": 9,
      "text": "ופלשתים באו ויפשטו בעמק רפאים׃"
    },
    {
      "verse": 10,
      "text": "וישאל דויד באלהים לאמר האעלה על פלשתיים ונתתם בידי ויאמר לו יהוה עלה ונתתים בידך׃"
    },
    {
      "verse": 11,
      "text": "ויעלו בבעל פרצים ויכם שם דויד ויאמר דויד פרץ האלהים את אויבי בידי כפרץ מים על כן קראו שם המקום ההוא בעל פרצים׃"
    },
    {
      "verse": 12,
      "text": "ויעזבו שם את אלהיהם ויאמר דויד וישרפו באש׃"
    },
    {
      "verse": 13,
      "text": "ויסיפו עוד פלשתים ויפשטו בעמק׃"
    },
    {
      "verse": 14,
      "text": "וישאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים׃"
    },
    {
      "verse": 15,
      "text": "ויהי כשמעך את קול הצעדה בראשי הבכאים אז תצא במלחמה כי יצא האלהים לפניך להכות את מחנה פלשתים׃"
    },
    {
      "verse": 16,
      "text": "ויעש דויד כאשר צוהו האלהים ויכו את מחנה פלשתים מגבעון ועד גזרה׃"
    },
    {
      "verse": 17,
      "text": "ויצא שם דויד בכל הארצות ויהוה נתן את פחדו על כל הגוים׃"
    }
  ]
}
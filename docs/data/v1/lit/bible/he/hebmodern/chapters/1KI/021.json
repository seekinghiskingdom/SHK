{
  "book_id": "1KI",
  "chapter": 21,
  "verses": [
    {
      "verse": 1,
      "text": "ויהי אחר הדברים האלה כרם היה לנבות היזרעאלי אשר ביזרעאל אצל היכל אחאב מלך שמרון׃"
    },
    {
      "verse": 2,
      "text": "וידבר אחאב אל נבות לאמר תנה לי את כרמך ויהי לי לגן ירק כי הוא קרוב אצל ביתי ואתנה לך תחתיו כרם טוב ממנו אם טוב בעיניך אתנה לך כסף מחיר זה׃"
    },
    {
      "verse": 3,
      "text": "ויאמר נבות אל אחאב חלילה לי מיהוה מתתי את נחלת אבתי לך׃"
    },
    {
      "verse": 4,
      "text": "ויבא אחאב אל ביתו סר וזעף על הדבר אשר דבר אליו נבות היזרעאלי ויאמר לא אתן לך את נחלת אבותי וישכב על מטתו ויסב את פניו ולא אכל לחם׃"
    },
    {
      "verse": 5,
      "text": "ותבא אליו איזבל אשתו ותדבר אליו מה זה רוחך סרה ואינך אכל לחם׃"
    },
    {
      "verse": 6,
      "text": "וידבר אליה כי אדבר אל נבות היזרעאלי ואמר לו תנה לי את כרמך בכסף או אם חפץ אתה אתנה לך כרם תחתיו ויאמר לא אתן לך את כרמי׃"
    },
    {
      "verse": 7,
      "text": "ותאמר אליו איזבל אשתו אתה עתה תעשה מלוכה על ישראל קום אכל לחם ויטב לבך אני אתן לך את כרם נבות היזרעאלי׃"
    },
    {
      "verse": 8,
      "text": "ותכתב ספרים בשם אחאב ותחתם בחתמו ותשלח הספרים אל הזקנים ואל החרים אשר בעירו הישבים את נבות׃"
    },
    {
      "verse": 9,
      "text": "ותכתב בספרים לאמר קראו צום והושיבו את נבות בראש העם׃"
    },
    {
      "verse": 10,
      "text": "והושיבו שנים אנשים בני בליעל נגדו ויעדהו לאמר ברכת אלהים ומלך והוציאהו וסקלהו וימת׃"
    },
    {
      "verse": 11,
      "text": "ויעשו אנשי עירו הזקנים והחרים אשר הישבים בעירו כאשר שלחה אליהם איזבל כאשר כתוב בספרים אשר שלחה אליהם׃"
    },
    {
      "verse": 12,
      "text": "קראו צום והשיבו את נבות בראש העם׃"
    },
    {
      "verse": 13,
      "text": "ויבאו שני האנשים בני בליעל וישבו נגדו ויעדהו אנשי הבליעל את נבות נגד העם לאמר ברך נבות אלהים ומלך ויצאהו מחוץ לעיר ויסקלהו באבנים וימת׃"
    },
    {
      "verse": 14,
      "text": "וישלחו אל איזבל לאמר סקל נבות וימת׃"
    },
    {
      "verse": 15,
      "text": "ויהי כשמע איזבל כי סקל נבות וימת ותאמר איזבל אל אחאב קום רש את כרם נבות היזרעאלי אשר מאן לתת לך בכסף כי אין נבות חי כי מת׃"
    },
    {
      "verse": 16,
      "text": "ויהי כשמע אחאב כי מת נבות ויקם אחאב לרדת אל כרם נבות היזרעאלי לרשתו׃"
    },
    {
      "verse": 17,
      "text": "ויהי דבר יהוה אל אליהו התשבי לאמר׃"
    },
    {
      "verse": 18,
      "text": "קום רד לקראת אחאב מלך ישראל אשר בשמרון הנה בכרם נבות אשר ירד שם לרשתו׃"
    },
    {
      "verse": 19,
      "text": "ודברת אליו לאמר כה אמר יהוה הרצחת וגם ירשת ודברת אליו לאמר כה אמר יהוה במקום אשר לקקו הכלבים את דם נבות ילקו הכלבים את דמך גם אתה׃"
    },
    {
      "verse": 20,
      "text": "ויאמר אחאב אל אליהו המצאתני איבי ויאמר מצאתי יען התמכרך לעשות הרע בעיני יהוה׃"
    },
    {
      "verse": 21,
      "text": "הנני מבי אליך רעה ובערתי אחריך והכרתי לאחאב משתין בקיר ועצור ועזוב בישראל׃"
    },
    {
      "verse": 22,
      "text": "ונתתי את ביתך כבית ירבעם בן נבט וכבית בעשא בן אחיה אל הכעס אשר הכעסת ותחטא את ישראל׃"
    },
    {
      "verse": 23,
      "text": "וגם לאיזבל דבר יהוה לאמר הכלבים יאכלו את איזבל בחל יזרעאל׃"
    },
    {
      "verse": 24,
      "text": "המת לאחאב בעיר יאכלו הכלבים והמת בשדה יאכלו עוף השמים׃"
    },
    {
      "verse": 25,
      "text": "רק לא היה כאחאב אשר התמכר לעשות הרע בעיני יהוה אשר הסתה אתו איזבל אשתו׃"
    },
    {
      "verse": 26,
      "text": "ויתעב מאד ללכת אחרי הגללים ככל אשר עשו האמרי אשר הוריש יהוה מפני בני ישראל׃"
    },
    {
      "verse": 27,
      "text": "ויהי כשמע אחאב את הדברים האלה ויקרע בגדיו וישם שק על בשרו ויצום וישכב בשק ויהלך אט׃"
    },
    {
      "verse": 28,
      "text": "ויהי דבר יהוה אל אליהו התשבי לאמר׃"
    },
    {
      "verse": 29,
      "text": "הראית כי נכנע אחאב מלפני יען כי נכנע מפני לא אבי הרעה בימיו בימי בנו אביא הרעה על ביתו׃"
    }
  ]
}
{
  "book_id": "EXO",
  "chapter": 18,
  "verses": [
    {
      "verse": 1,
      "text": "וישמע יתרו כהן מדין חתן משה את כל אשר עשה אלהים למשה ולישראל עמו כי הוציא יהוה את ישראל ממצרים׃"
    },
    {
      "verse": 2,
      "text": "ויקח יתרו חתן משה את צפרה אשת משה אחר שלוחיה׃"
    },
    {
      "verse": 3,
      "text": "ואת שני בניה אשר שם האחד גרשם כי אמר גר הייתי בארץ נכריה׃"
    },
    {
      "verse": 4,
      "text": "ושם האחד אליעזר כי אלהי אבי בעזרי ויצלני מחרב פרעה׃"
    },
    {
      "verse": 5,
      "text": "ויבא יתרו חתן משה ובניו ואשתו אל משה אל המדבר אשר הוא חנה שם הר האלהים׃"
    },
    {
      "verse": 6,
      "text": "ויאמר אל משה אני חתנך יתרו בא אליך ואשתך ושני בניה עמה׃"
    },
    {
      "verse": 7,
      "text": "ויצא משה לקראת חתנו וישתחו וישק לו וישאלו איש לרעהו לשלום ויבאו האהלה׃"
    },
    {
      "verse": 8,
      "text": "ויספר משה לחתנו את כל אשר עשה יהוה לפרעה ולמצרים על אודת ישראל את כל התלאה אשר מצאתם בדרך ויצלם יהוה׃"
    },
    {
      "verse": 9,
      "text": "ויחד יתרו על כל הטובה אשר עשה יהוה לישראל אשר הצילו מיד מצרים׃"
    },
    {
      "verse": 10,
      "text": "ויאמר יתרו ברוך יהוה אשר הציל אתכם מיד מצרים ומיד פרעה אשר הציל את העם מתחת יד מצרים׃"
    },
    {
      "verse": 11,
      "text": "עתה ידעתי כי גדול יהוה מכל האלהים כי בדבר אשר זדו עליהם׃"
    },
    {
      "verse": 12,
      "text": "ויקח יתרו חתן משה עלה וזבחים לאלהים ויבא אהרן וכל זקני ישראל לאכל לחם עם חתן משה לפני האלהים׃"
    },
    {
      "verse": 13,
      "text": "ויהי ממחרת וישב משה לשפט את העם ויעמד העם על משה מן הבקר עד הערב׃"
    },
    {
      "verse": 14,
      "text": "וירא חתן משה את כל אשר הוא עשה לעם ויאמר מה הדבר הזה אשר אתה עשה לעם מדוע אתה יושב לבדך וכל העם נצב עליך מן בקר עד ערב׃"
    },
    {
      "verse": 15,
      "text": "ויאמר משה לחתנו כי יבא אלי העם לדרש אלהים׃"
    },
    {
      "verse": 16,
      "text": "כי יהיה להם דבר בא אלי ושפטתי בין איש ובין רעהו והודעתי את חקי האלהים ואת תורתיו׃"
    },
    {
      "verse": 17,
      "text": "ויאמר חתן משה אליו לא טוב הדבר אשר אתה עשה׃"
    },
    {
      "verse": 18,
      "text": "נבל תבל גם אתה גם העם הזה אשר עמך כי כבד ממך הדבר לא תוכל עשהו לבדך׃"
    },
    {
      "verse": 19,
      "text": "עתה שמע בקלי איעצך ויהי אלהים עמך היה אתה לעם מול האלהים והבאת אתה את הדברים אל האלהים׃"
    },
    {
      "verse": 20,
      "text": "והזהרתה אתהם את החקים ואת התורת והודעת להם את הדרך ילכו בה ואת המעשה אשר יעשון׃"
    },
    {
      "verse": 21,
      "text": "ואתה תחזה מכל העם אנשי חיל יראי אלהים אנשי אמת שנאי בצע ושמת עלהם שרי אלפים שרי מאות שרי חמשים ושרי עשרת׃"
    },
    {
      "verse": 22,
      "text": "ושפטו את העם בכל עת והיה כל הדבר הגדל יביאו אליך וכל הדבר הקטן ישפטו הם והקל מעליך ונשאו אתך׃"
    },
    {
      "verse": 23,
      "text": "אם את הדבר הזה תעשה וצוך אלהים ויכלת עמד וגם כל העם הזה על מקמו יבא בשלום׃"
    },
    {
      "verse": 24,
      "text": "וישמע משה לקול חתנו ויעש כל אשר אמר׃"
    },
    {
      "verse": 25,
      "text": "ויבחר משה אנשי חיל מכל ישראל ויתן אתם ראשים על העם שרי אלפים שרי מאות שרי חמשים ושרי עשרת׃"
    },
    {
      "verse": 26,
      "text": "ושפטו את העם בכל עת את הדבר הקשה יביאון אל משה וכל הדבר הקטן ישפוטו הם׃"
    },
    {
      "verse": 27,
      "text": "וישלח משה את חתנו וילך לו אל ארצו׃"
    }
  ]
}
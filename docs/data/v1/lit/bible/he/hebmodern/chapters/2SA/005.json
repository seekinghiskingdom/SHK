{
  "book_id": "2SA",
  "chapter": 5,
  "verses": [
    {
      "verse": 1,
      "text": "ויבאו כל שבטי ישראל אל דוד חברונה ויאמרו לאמר הננו עצמך ובשרך אנחנו׃"
    },
    {
      "verse": 2,
      "text": "גם אתמול גם שלשום בהיות שאול מלך עלינו אתה הייתה מוציא והמבי את ישראל ויאמר יהוה לך אתה תרעה את עמי את ישראל ואתה תהיה לנגיד על ישראל׃"
    },
    {
      "verse": 3,
      "text": "ויבאו כל זקני ישראל אל המלך חברונה ויכרת להם המלך דוד ברית בחברון לפני יהוה וימשחו את דוד למלך על ישראל׃"
    },
    {
      "verse": 4,
      "text": "בן שלשים שנה דוד במלכו ארבעים שנה מלך׃"
    },
    {
      "verse": 5,
      "text": "בחברון מלך על יהודה שבע שנים וששה חדשים ובירושלם מלך שלשים ושלש שנה על כל ישראל ויהודה׃"
    },
    {
      "verse": 6,
      "text": "וילך המלך ואנשיו ירושלם אל היבסי יושב הארץ ויאמר לדוד לאמר לא תבוא הנה כי אם הסירך העורים והפסחים לאמר לא יבוא דוד הנה׃"
    },
    {
      "verse": 7,
      "text": "וילכד דוד את מצדת ציון היא עיר דוד׃"
    },
    {
      "verse": 8,
      "text": "ויאמר דוד ביום ההוא כל מכה יבסי ויגע בצנור ואת הפסחים ואת העורים שנאו נפש דוד על כן יאמרו עור ופסח לא יבוא אל הבית׃"
    },
    {
      "verse": 9,
      "text": "וישב דוד במצדה ויקרא לה עיר דוד ויבן דוד סביב מן המלוא וביתה׃"
    },
    {
      "verse": 10,
      "text": "וילך דוד הלוך וגדול ויהוה אלהי צבאות עמו׃"
    },
    {
      "verse": 11,
      "text": "וישלח חירם מלך צר מלאכים אל דוד ועצי ארזים וחרשי עץ וחרשי אבן קיר ויבנו בית לדוד׃"
    },
    {
      "verse": 12,
      "text": "וידע דוד כי הכינו יהוה למלך על ישראל וכי נשא ממלכתו בעבור עמו ישראל׃"
    },
    {
      "verse": 13,
      "text": "ויקח דוד עוד פלגשים ונשים מירושלם אחרי באו מחברון ויולדו עוד לדוד בנים ובנות׃"
    },
    {
      "verse": 14,
      "text": "ואלה שמות הילדים לו בירושלם שמוע ושובב ונתן ושלמה׃"
    },
    {
      "verse": 15,
      "text": "ויבחר ואלישוע ונפג ויפיע׃"
    },
    {
      "verse": 16,
      "text": "ואלישמע ואלידע ואליפלט׃"
    },
    {
      "verse": 17,
      "text": "וישמעו פלשתים כי משחו את דוד למלך על ישראל ויעלו כל פלשתים לבקש את דוד וישמע דוד וירד אל המצודה׃"
    },
    {
      "verse": 18,
      "text": "ופלשתים באו וינטשו בעמק רפאים׃"
    },
    {
      "verse": 19,
      "text": "וישאל דוד ביהוה לאמר האעלה אל פלשתים התתנם בידי ויאמר יהוה אל דוד עלה כי נתן אתן את הפלשתים בידך׃"
    },
    {
      "verse": 20,
      "text": "ויבא דוד בבעל פרצים ויכם שם דוד ויאמר פרץ יהוה את איבי לפני כפרץ מים על כן קרא שם המקום ההוא בעל פרצים׃"
    },
    {
      "verse": 21,
      "text": "ויעזבו שם את עצביהם וישאם דוד ואנשיו׃"
    },
    {
      "verse": 22,
      "text": "ויספו עוד פלשתים לעלות וינטשו בעמק רפאים׃"
    },
    {
      "verse": 23,
      "text": "וישאל דוד ביהוה ויאמר לא תעלה הסב אל אחריהם ובאת להם ממול בכאים׃"
    },
    {
      "verse": 24,
      "text": "ויהי בשמעך את קול צעדה בראשי הבכאים אז תחרץ כי אז יצא יהוה לפניך להכות במחנה פלשתים׃"
    },
    {
      "verse": 25,
      "text": "ויעש דוד כן כאשר צוהו יהוה ויך את פלשתים מגבע עד באך גזר׃"
    }
  ]
}
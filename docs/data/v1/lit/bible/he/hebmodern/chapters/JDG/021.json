{
  "book_id": "JDG",
  "chapter": 21,
  "verses": [
    {
      "verse": 1,
      "text": "ואיש ישראל נשבע במצפה לאמר איש ממנו לא יתן בתו לבנימן לאשה׃"
    },
    {
      "verse": 2,
      "text": "ויבא העם בית אל וישבו שם עד הערב לפני האלהים וישאו קולם ויבכו בכי גדול׃"
    },
    {
      "verse": 3,
      "text": "ויאמרו למה יהוה אלהי ישראל היתה זאת בישראל להפקד היום מישראל שבט אחד׃"
    },
    {
      "verse": 4,
      "text": "ויהי ממחרת וישכימו העם ויבנו שם מזבח ויעלו עלות ושלמים׃"
    },
    {
      "verse": 5,
      "text": "ויאמרו בני ישראל מי אשר לא עלה בקהל מכל שבטי ישראל אל יהוה כי השבועה הגדולה היתה לאשר לא עלה אל יהוה המצפה לאמר מות יומת׃"
    },
    {
      "verse": 6,
      "text": "וינחמו בני ישראל אל בנימן אחיו ויאמרו נגדע היום שבט אחד מישראל׃"
    },
    {
      "verse": 7,
      "text": "מה נעשה להם לנותרים לנשים ואנחנו נשבענו ביהוה לבלתי תת להם מבנותינו לנשים׃"
    },
    {
      "verse": 8,
      "text": "ויאמרו מי אחד משבטי ישראל אשר לא עלה אל יהוה המצפה והנה לא בא איש אל המחנה מיביש גלעד אל הקהל׃"
    },
    {
      "verse": 9,
      "text": "ויתפקד העם והנה אין שם איש מיושבי יבש גלעד׃"
    },
    {
      "verse": 10,
      "text": "וישלחו שם העדה שנים עשר אלף איש מבני החיל ויצוו אותם לאמר לכו והכיתם את יושבי יבש גלעד לפי חרב והנשים והטף׃"
    },
    {
      "verse": 11,
      "text": "וזה הדבר אשר תעשו כל זכר וכל אשה ידעת משכב זכר תחרימו׃"
    },
    {
      "verse": 12,
      "text": "וימצאו מיושבי יביש גלעד ארבע מאות נערה בתולה אשר לא ידעה איש למשכב זכר ויביאו אותם אל המחנה שלה אשר בארץ כנען׃"
    },
    {
      "verse": 13,
      "text": "וישלחו כל העדה וידברו אל בני בנימן אשר בסלע רמון ויקראו להם שלום׃"
    },
    {
      "verse": 14,
      "text": "וישב בנימן בעת ההיא ויתנו להם הנשים אשר חיו מנשי יבש גלעד ולא מצאו להם כן׃"
    },
    {
      "verse": 15,
      "text": "והעם נחם לבנימן כי עשה יהוה פרץ בשבטי ישראל׃"
    },
    {
      "verse": 16,
      "text": "ויאמרו זקני העדה מה נעשה לנותרים לנשים כי נשמדה מבנימן אשה׃"
    },
    {
      "verse": 17,
      "text": "ויאמרו ירשת פליטה לבנימן ולא ימחה שבט מישראל׃"
    },
    {
      "verse": 18,
      "text": "ואנחנו לא נוכל לתת להם נשים מבנותינו כי נשבעו בני ישראל לאמר ארור נתן אשה לבנימן׃"
    },
    {
      "verse": 19,
      "text": "ויאמרו הנה חג יהוה בשלו מימים ימימה אשר מצפונה לבית אל מזרחה השמש למסלה העלה מבית אל שכמה ומנגב ללבונה׃"
    },
    {
      "verse": 20,
      "text": "ויצו את בני בנימן לאמר לכו וארבתם בכרמים׃"
    },
    {
      "verse": 21,
      "text": "וראיתם והנה אם יצאו בנות שילו לחול במחלות ויצאתם מן הכרמים וחטפתם לכם איש אשתו מבנות שילו והלכתם ארץ בנימן׃"
    },
    {
      "verse": 22,
      "text": "והיה כי יבאו אבותם או אחיהם לרוב אלינו ואמרנו אליהם חנונו אותם כי לא לקחנו איש אשתו במלחמה כי לא אתם נתתם להם כעת תאשמו׃"
    },
    {
      "verse": 23,
      "text": "ויעשו כן בני בנימן וישאו נשים למספרם מן המחללות אשר גזלו וילכו וישובו אל נחלתם ויבנו את הערים וישבו בהם׃"
    },
    {
      "verse": 24,
      "text": "ויתהלכו משם בני ישראל בעת ההיא איש לשבטו ולמשפחתו ויצאו משם איש לנחלתו׃"
    },
    {
      "verse": 25,
      "text": "בימים ההם אין מלך בישראל איש הישר בעיניו יעשה׃"
    }
  ]
}
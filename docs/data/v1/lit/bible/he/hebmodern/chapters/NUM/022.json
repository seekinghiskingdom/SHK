{
  "book_id": "NUM",
  "chapter": 22,
  "verses": [
    {
      "verse": 1,
      "text": "ויסעו בני ישראל ויחנו בערבות מואב מעבר לירדן ירחו׃"
    },
    {
      "verse": 2,
      "text": "וירא בלק בן צפור את כל אשר עשה ישראל לאמרי׃"
    },
    {
      "verse": 3,
      "text": "ויגר מואב מפני העם מאד כי רב הוא ויקץ מואב מפני בני ישראל׃"
    },
    {
      "verse": 4,
      "text": "ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא׃"
    },
    {
      "verse": 5,
      "text": "וישלח מלאכים אל בלעם בן בעור פתורה אשר על הנהר ארץ בני עמו לקרא לו לאמר הנה עם יצא ממצרים הנה כסה את עין הארץ והוא ישב ממלי׃"
    },
    {
      "verse": 6,
      "text": "ועתה לכה נא ארה לי את העם הזה כי עצום הוא ממני אולי אוכל נכה בו ואגרשנו מן הארץ כי ידעתי את אשר תברך מברך ואשר תאר יואר׃"
    },
    {
      "verse": 7,
      "text": "וילכו זקני מואב וזקני מדין וקסמים בידם ויבאו אל בלעם וידברו אליו דברי בלק׃"
    },
    {
      "verse": 8,
      "text": "ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם׃"
    },
    {
      "verse": 9,
      "text": "ויבא אלהים אל בלעם ויאמר מי האנשים האלה עמך׃"
    },
    {
      "verse": 10,
      "text": "ויאמר בלעם אל האלהים בלק בן צפר מלך מואב שלח אלי׃"
    },
    {
      "verse": 11,
      "text": "הנה העם היצא ממצרים ויכס את עין הארץ עתה לכה קבה לי אתו אולי אוכל להלחם בו וגרשתיו׃"
    },
    {
      "verse": 12,
      "text": "ויאמר אלהים אל בלעם לא תלך עמהם לא תאר את העם כי ברוך הוא׃"
    },
    {
      "verse": 13,
      "text": "ויקם בלעם בבקר ויאמר אל שרי בלק לכו אל ארצכם כי מאן יהוה לתתי להלך עמכם׃"
    },
    {
      "verse": 14,
      "text": "ויקומו שרי מואב ויבאו אל בלק ויאמרו מאן בלעם הלך עמנו׃"
    },
    {
      "verse": 15,
      "text": "ויסף עוד בלק שלח שרים רבים ונכבדים מאלה׃"
    },
    {
      "verse": 16,
      "text": "ויבאו אל בלעם ויאמרו לו כה אמר בלק בן צפור אל נא תמנע מהלך אלי׃"
    },
    {
      "verse": 17,
      "text": "כי כבד אכבדך מאד וכל אשר תאמר אלי אעשה ולכה נא קבה לי את העם הזה׃"
    },
    {
      "verse": 18,
      "text": "ויען בלעם ויאמר אל עבדי בלק אם יתן לי בלק מלא ביתו כסף וזהב לא אוכל לעבר את פי יהוה אלהי לעשות קטנה או גדולה׃"
    },
    {
      "verse": 19,
      "text": "ועתה שבו נא בזה גם אתם הלילה ואדעה מה יסף יהוה דבר עמי׃"
    },
    {
      "verse": 20,
      "text": "ויבא אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך אתו תעשה׃"
    },
    {
      "verse": 21,
      "text": "ויקם בלעם בבקר ויחבש את אתנו וילך עם שרי מואב׃"
    },
    {
      "verse": 22,
      "text": "ויחר אף אלהים כי הולך הוא ויתיצב מלאך יהוה בדרך לשטן לו והוא רכב על אתנו ושני נעריו עמו׃"
    },
    {
      "verse": 23,
      "text": "ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך׃"
    },
    {
      "verse": 24,
      "text": "ויעמד מלאך יהוה במשעול הכרמים גדר מזה וגדר מזה׃"
    },
    {
      "verse": 25,
      "text": "ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה׃"
    },
    {
      "verse": 26,
      "text": "ויוסף מלאך יהוה עבור ויעמד במקום צר אשר אין דרך לנטות ימין ושמאול׃"
    },
    {
      "verse": 27,
      "text": "ותרא האתון את מלאך יהוה ותרבץ תחת בלעם ויחר אף בלעם ויך את האתון במקל׃"
    },
    {
      "verse": 28,
      "text": "ויפתח יהוה את פי האתון ותאמר לבלעם מה עשיתי לך כי הכיתני זה שלש רגלים׃"
    },
    {
      "verse": 29,
      "text": "ויאמר בלעם לאתון כי התעללת בי לו יש חרב בידי כי עתה הרגתיך׃"
    },
    {
      "verse": 30,
      "text": "ותאמר האתון אל בלעם הלוא אנכי אתנך אשר רכבת עלי מעודך עד היום הזה ההסכן הסכנתי לעשות לך כה ויאמר לא׃"
    },
    {
      "verse": 31,
      "text": "ויגל יהוה את עיני בלעם וירא את מלאך יהוה נצב בדרך וחרבו שלפה בידו ויקד וישתחו לאפיו׃"
    },
    {
      "verse": 32,
      "text": "ויאמר אליו מלאך יהוה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי׃"
    },
    {
      "verse": 33,
      "text": "ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי׃"
    },
    {
      "verse": 34,
      "text": "ויאמר בלעם אל מלאך יהוה חטאתי כי לא ידעתי כי אתה נצב לקראתי בדרך ועתה אם רע בעיניך אשובה לי׃"
    },
    {
      "verse": 35,
      "text": "ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק׃"
    },
    {
      "verse": 36,
      "text": "וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול׃"
    },
    {
      "verse": 37,
      "text": "ויאמר בלק אל בלעם הלא שלח שלחתי אליך לקרא לך למה לא הלכת אלי האמנם לא אוכל כבדך׃"
    },
    {
      "verse": 38,
      "text": "ויאמר בלעם אל בלק הנה באתי אליך עתה היכול אוכל דבר מאומה הדבר אשר ישים אלהים בפי אתו אדבר׃"
    },
    {
      "verse": 39,
      "text": "וילך בלעם עם בלק ויבאו קרית חצות׃"
    },
    {
      "verse": 40,
      "text": "ויזבח בלק בקר וצאן וישלח לבלעם ולשרים אשר אתו׃"
    },
    {
      "verse": 41,
      "text": "ויהי בבקר ויקח בלק את בלעם ויעלהו במות בעל וירא משם קצה העם׃"
    }
  ]
}
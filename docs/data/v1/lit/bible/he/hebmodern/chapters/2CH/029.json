{
  "book_id": "2CH",
  "chapter": 29,
  "verses": [
    {
      "verse": 1,
      "text": "יחזקיהו מלך בן עשרים וחמש שנה ועשרים ותשע שנה מלך בירושלם ושם אמו אביה בת זכריהו׃"
    },
    {
      "verse": 2,
      "text": "ויעש הישר בעיני יהוה ככל אשר עשה דויד אביו׃"
    },
    {
      "verse": 3,
      "text": "הוא בשנה הראשונה למלכו בחדש הראשון פתח את דלתות בית יהוה ויחזקם׃"
    },
    {
      "verse": 4,
      "text": "ויבא את הכהנים ואת הלוים ויאספם לרחוב המזרח׃"
    },
    {
      "verse": 5,
      "text": "ויאמר להם שמעוני הלוים עתה התקדשו וקדשו את בית יהוה אלהי אבתיכם והוציאו את הנדה מן הקדש׃"
    },
    {
      "verse": 6,
      "text": "כי מעלו אבתינו ועשו הרע בעיני יהוה אלהינו ויעזבהו ויסבו פניהם ממשכן יהוה ויתנו ערף׃"
    },
    {
      "verse": 7,
      "text": "גם סגרו דלתות האולם ויכבו את הנרות וקטרת לא הקטירו ועלה לא העלו בקדש לאלהי ישראל׃"
    },
    {
      "verse": 8,
      "text": "ויהי קצף יהוה על יהודה וירושלם ויתנם לזועה לשמה ולשרקה כאשר אתם ראים בעיניכם׃"
    },
    {
      "verse": 9,
      "text": "והנה נפלו אבותינו בחרב ובנינו ובנותינו ונשינו בשבי על זאת׃"
    },
    {
      "verse": 10,
      "text": "עתה עם לבבי לכרות ברית ליהוה אלהי ישראל וישב ממנו חרון אפו׃"
    },
    {
      "verse": 11,
      "text": "בני עתה אל תשלו כי בכם בחר יהוה לעמד לפניו לשרתו ולהיות לו משרתים ומקטרים׃"
    },
    {
      "verse": 12,
      "text": "ויקמו הלוים מחת בן עמשי ויואל בן עזריהו מן בני הקהתי ומן בני מררי קיש בן עבדי ועזריהו בן יהללאל ומן הגרשני יואח בן זמה ועדן בן יואח׃"
    },
    {
      "verse": 13,
      "text": "ומן בני אליצפן שמרי ויעואל ומן בני אסף זכריהו ומתניהו׃"
    },
    {
      "verse": 14,
      "text": "ומן בני הימן יחואל ושמעי ומן בני ידותון שמעיה ועזיאל׃"
    },
    {
      "verse": 15,
      "text": "ויאספו את אחיהם ויתקדשו ויבאו כמצות המלך בדברי יהוה לטהר בית יהוה׃"
    },
    {
      "verse": 16,
      "text": "ויבאו הכהנים לפנימה בית יהוה לטהר ויוציאו את כל הטמאה אשר מצאו בהיכל יהוה לחצר בית יהוה ויקבלו הלוים להוציא לנחל קדרון חוצה׃"
    },
    {
      "verse": 17,
      "text": "ויחלו באחד לחדש הראשון לקדש וביום שמונה לחדש באו לאולם יהוה ויקדשו את בית יהוה לימים שמונה וביום ששה עשר לחדש הראשון כלו׃"
    },
    {
      "verse": 18,
      "text": "ויבואו פנימה אל חזקיהו המלך ויאמרו טהרנו את כל בית יהוה את מזבח העולה ואת כל כליו ואת שלחן המערכת ואת כל כליו׃"
    },
    {
      "verse": 19,
      "text": "ואת כל הכלים אשר הזניח המלך אחז במלכותו במעלו הכנו והקדשנו והנם לפני מזבח יהוה׃"
    },
    {
      "verse": 20,
      "text": "וישכם יחזקיהו המלך ויאסף את שרי העיר ויעל בית יהוה׃"
    },
    {
      "verse": 21,
      "text": "ויביאו פרים שבעה ואילים שבעה וכבשים שבעה וצפירי עזים שבעה לחטאת על הממלכה ועל המקדש ועל יהודה ויאמר לבני אהרן הכהנים להעלות על מזבח יהוה׃"
    },
    {
      "verse": 22,
      "text": "וישחטו הבקר ויקבלו הכהנים את הדם ויזרקו המזבחה וישחטו האלים ויזרקו הדם המזבחה וישחטו הכבשים ויזרקו הדם המזבחה׃"
    },
    {
      "verse": 23,
      "text": "ויגישו את שעירי החטאת לפני המלך והקהל ויסמכו ידיהם עליהם׃"
    },
    {
      "verse": 24,
      "text": "וישחטום הכהנים ויחטאו את דמם המזבחה לכפר על כל ישראל כי לכל ישראל אמר המלך העולה והחטאת׃"
    },
    {
      "verse": 25,
      "text": "ויעמד את הלוים בית יהוה במצלתים בנבלים ובכנרות במצות דויד וגד חזה המלך ונתן הנביא כי ביד יהוה המצוה ביד נביאיו׃"
    },
    {
      "verse": 26,
      "text": "ויעמדו הלוים בכלי דויד והכהנים בחצצרות׃"
    },
    {
      "verse": 27,
      "text": "ויאמר חזקיהו להעלות העלה להמזבח ובעת החל העולה החל שיר יהוה והחצצרות ועל ידי כלי דויד מלך ישראל׃"
    },
    {
      "verse": 28,
      "text": "וכל הקהל משתחוים והשיר משורר והחצצרות מחצצרים הכל עד לכלות העלה׃"
    },
    {
      "verse": 29,
      "text": "וככלות להעלות כרעו המלך וכל הנמצאים אתו וישתחוו׃"
    },
    {
      "verse": 30,
      "text": "ויאמר יחזקיהו המלך והשרים ללוים להלל ליהוה בדברי דויד ואסף החזה ויהללו עד לשמחה ויקדו וישתחוו׃"
    },
    {
      "verse": 31,
      "text": "ויען יחזקיהו ויאמר עתה מלאתם ידכם ליהוה גשו והביאו זבחים ותודות לבית יהוה ויביאו הקהל זבחים ותודות וכל נדיב לב עלות׃"
    },
    {
      "verse": 32,
      "text": "ויהי מספר העלה אשר הביאו הקהל בקר שבעים אילים מאה כבשים מאתים לעלה ליהוה כל אלה׃"
    },
    {
      "verse": 33,
      "text": "והקדשים בקר שש מאות וצאן שלשת אלפים׃"
    },
    {
      "verse": 34,
      "text": "רק הכהנים היו למעט ולא יכלו להפשיט את כל העלות ויחזקום אחיהם הלוים עד כלות המלאכה ועד יתקדשו הכהנים כי הלוים ישרי לבב להתקדש מהכהנים׃"
    },
    {
      "verse": 35,
      "text": "וגם עלה לרב בחלבי השלמים ובנסכים לעלה ותכון עבודת בית יהוה׃"
    },
    {
      "verse": 36,
      "text": "וישמח יחזקיהו וכל העם על ההכין האלהים לעם כי בפתאם היה הדבר׃"
    }
  ]
}
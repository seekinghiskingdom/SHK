{
  "book_id": "2CH",
  "chapter": 24,
  "verses": [
    {
      "verse": 1,
      "text": "בן שבע שנים יאש במלכו וארבעים שנה מלך בירושלם ושם אמו צביה מבאר שבע׃"
    },
    {
      "verse": 2,
      "text": "ויעש יואש הישר בעיני יהוה כל ימי יהוידע הכהן׃"
    },
    {
      "verse": 3,
      "text": "וישא לו יהוידע נשים שתים ויולד בנים ובנות׃"
    },
    {
      "verse": 4,
      "text": "ויהי אחריכן היה עם לב יואש לחדש את בית יהוה׃"
    },
    {
      "verse": 5,
      "text": "ויקבץ את הכהנים והלוים ויאמר להם צאו לערי יהודה וקבצו מכל ישראל כסף לחזק את בית אלהיכם מדי שנה בשנה ואתם תמהרו לדבר ולא מהרו הלוים׃"
    },
    {
      "verse": 6,
      "text": "ויקרא המלך ליהוידע הראש ויאמר לו מדוע לא דרשת על הלוים להביא מיהודה ומירושלם את משאת משה עבד יהוה והקהל לישראל לאהל העדות׃"
    },
    {
      "verse": 7,
      "text": "כי עתליהו המרשעת בניה פרצו את בית האלהים וגם כל קדשי בית יהוה עשו לבעלים׃"
    },
    {
      "verse": 8,
      "text": "ויאמר המלך ויעשו ארון אחד ויתנהו בשער בית יהוה חוצה׃"
    },
    {
      "verse": 9,
      "text": "ויתנו קול ביהודה ובירושלם להביא ליהוה משאת משה עבד האלהים על ישראל במדבר׃"
    },
    {
      "verse": 10,
      "text": "וישמחו כל השרים וכל העם ויביאו וישליכו לארון עד לכלה׃"
    },
    {
      "verse": 11,
      "text": "ויהי בעת יביא את הארון אל פקדת המלך ביד הלוים וכראותם כי רב הכסף ובא סופר המלך ופקיד כהן הראש ויערו את הארון וישאהו וישיבהו אל מקמו כה עשו ליום ביום ויאספו כסף לרב׃"
    },
    {
      "verse": 12,
      "text": "ויתנהו המלך ויהוידע אל עושה מלאכת עבודת בית יהוה ויהיו שכרים חצבים וחרשים לחדש בית יהוה וגם לחרשי ברזל ונחשת לחזק את בית יהוה׃"
    },
    {
      "verse": 13,
      "text": "ויעשו עשי המלאכה ותעל ארוכה למלאכה בידם ויעמידו את בית האלהים על מתכנתו ויאמצהו׃"
    },
    {
      "verse": 14,
      "text": "וככלותם הביאו לפני המלך ויהוידע את שאר הכסף ויעשהו כלים לבית יהוה כלי שרת והעלות וכפות וכלי זהב וכסף ויהיו מעלים עלות בבית יהוה תמיד כל ימי יהוידע׃"
    },
    {
      "verse": 15,
      "text": "ויזקן יהוידע וישבע ימים וימת בן מאה ושלשים שנה במותו׃"
    },
    {
      "verse": 16,
      "text": "ויקברהו בעיר דויד עם המלכים כי עשה טובה בישראל ועם האלהים וביתו׃"
    },
    {
      "verse": 17,
      "text": "ואחרי מות יהוידע באו שרי יהודה וישתחוו למלך אז שמע המלך אליהם׃"
    },
    {
      "verse": 18,
      "text": "ויעזבו את בית יהוה אלהי אבותיהם ויעבדו את האשרים ואת העצבים ויהי קצף על יהודה וירושלם באשמתם זאת׃"
    },
    {
      "verse": 19,
      "text": "וישלח בהם נבאים להשיבם אל יהוה ויעידו בם ולא האזינו׃"
    },
    {
      "verse": 20,
      "text": "ורוח אלהים לבשה את זכריה בן יהוידע הכהן ויעמד מעל לעם ויאמר להם כה אמר האלהים למה אתם עברים את מצות יהוה ולא תצליחו כי עזבתם את יהוה ויעזב אתכם׃"
    },
    {
      "verse": 21,
      "text": "ויקשרו עליו וירגמהו אבן במצות המלך בחצר בית יהוה׃"
    },
    {
      "verse": 22,
      "text": "ולא זכר יואש המלך החסד אשר עשה יהוידע אביו עמו ויהרג את בנו וכמותו אמר ירא יהוה וידרש׃"
    },
    {
      "verse": 23,
      "text": "ויהי לתקופת השנה עלה עליו חיל ארם ויבאו אל יהודה וירושלם וישחיתו את כל שרי העם מעם וכל שללם שלחו למלך דרמשק׃"
    },
    {
      "verse": 24,
      "text": "כי במצער אנשים באו חיל ארם ויהוה נתן בידם חיל לרב מאד כי עזבו את יהוה אלהי אבותיהם ואת יואש עשו שפטים׃"
    },
    {
      "verse": 25,
      "text": "ובלכתם ממנו כי עזבו אתו במחליים רבים התקשרו עליו עבדיו בדמי בני יהוידע הכהן ויהרגהו על מטתו וימת ויקברהו בעיר דויד ולא קברהו בקברות המלכים׃"
    },
    {
      "verse": 26,
      "text": "ואלה המתקשרים עליו זבד בן שמעת העמונית ויהוזבד בן שמרית המואבית׃"
    },
    {
      "verse": 27,
      "text": "ובניו ורב המשא עליו ויסוד בית האלהים הנם כתובים על מדרש ספר המלכים וימלך אמציהו בנו תחתיו׃"
    }
  ]
}
{
  "book_id": "JDG",
  "chapter": 6,
  "verses": [
    {
      "verse": 1,
      "text": "ויעשו בני ישראל הרע בעיני יהוה ויתנם יהוה ביד מדין שבע שנים׃"
    },
    {
      "verse": 2,
      "text": "ותעז יד מדין על ישראל מפני מדין עשו להם בני ישראל את המנהרות אשר בהרים ואת המערות ואת המצדות׃"
    },
    {
      "verse": 3,
      "text": "והיה אם זרע ישראל ועלה מדין ועמלק ובני קדם ועלו עליו׃"
    },
    {
      "verse": 4,
      "text": "ויחנו עליהם וישחיתו את יבול הארץ עד בואך עזה ולא ישאירו מחיה בישראל ושה ושור וחמור׃"
    },
    {
      "verse": 5,
      "text": "כי הם ומקניהם יעלו ואהליהם יבאו כדי ארבה לרב ולהם ולגמליהם אין מספר ויבאו בארץ לשחתה׃"
    },
    {
      "verse": 6,
      "text": "וידל ישראל מאד מפני מדין ויזעקו בני ישראל אל יהוה׃"
    },
    {
      "verse": 7,
      "text": "ויהי כי זעקו בני ישראל אל יהוה על אדות מדין׃"
    },
    {
      "verse": 8,
      "text": "וישלח יהוה איש נביא אל בני ישראל ויאמר להם כה אמר יהוה אלהי ישראל אנכי העליתי אתכם ממצרים ואציא אתכם מבית עבדים׃"
    },
    {
      "verse": 9,
      "text": "ואצל אתכם מיד מצרים ומיד כל לחציכם ואגרש אותם מפניכם ואתנה לכם את ארצם׃"
    },
    {
      "verse": 10,
      "text": "ואמרה לכם אני יהוה אלהיכם לא תיראו את אלהי האמרי אשר אתם יושבים בארצם ולא שמעתם בקולי׃"
    },
    {
      "verse": 11,
      "text": "ויבא מלאך יהוה וישב תחת האלה אשר בעפרה אשר ליואש אבי העזרי וגדעון בנו חבט חטים בגת להניס מפני מדין׃"
    },
    {
      "verse": 12,
      "text": "וירא אליו מלאך יהוה ויאמר אליו יהוה עמך גבור החיל׃"
    },
    {
      "verse": 13,
      "text": "ויאמר אליו גדעון בי אדני ויש יהוה עמנו ולמה מצאתנו כל זאת ואיה כל נפלאתיו אשר ספרו לנו אבותינו לאמר הלא ממצרים העלנו יהוה ועתה נטשנו יהוה ויתננו בכף מדין׃"
    },
    {
      "verse": 14,
      "text": "ויפן אליו יהוה ויאמר לך בכחך זה והושעת את ישראל מכף מדין הלא שלחתיך׃"
    },
    {
      "verse": 15,
      "text": "ויאמר אליו בי אדני במה אושיע את ישראל הנה אלפי הדל במנשה ואנכי הצעיר בבית אבי׃"
    },
    {
      "verse": 16,
      "text": "ויאמר אליו יהוה כי אהיה עמך והכית את מדין כאיש אחד׃"
    },
    {
      "verse": 17,
      "text": "ויאמר אליו אם נא מצאתי חן בעיניך ועשית לי אות שאתה מדבר עמי׃"
    },
    {
      "verse": 18,
      "text": "אל נא תמש מזה עד באי אליך והצאתי את מנחתי והנחתי לפניך ויאמר אנכי אשב עד שובך׃"
    },
    {
      "verse": 19,
      "text": "וגדעון בא ויעש גדי עזים ואיפת קמח מצות הבשר שם בסל והמרק שם בפרור ויוצא אליו אל תחת האלה ויגש׃"
    },
    {
      "verse": 20,
      "text": "ויאמר אליו מלאך האלהים קח את הבשר ואת המצות והנח אל הסלע הלז ואת המרק שפוך ויעש כן׃"
    },
    {
      "verse": 21,
      "text": "וישלח מלאך יהוה את קצה המשענת אשר בידו ויגע בבשר ובמצות ותעל האש מן הצור ותאכל את הבשר ואת המצות ומלאך יהוה הלך מעיניו׃"
    },
    {
      "verse": 22,
      "text": "וירא גדעון כי מלאך יהוה הוא ויאמר גדעון אהה אדני יהוה כי על כן ראיתי מלאך יהוה פנים אל פנים׃"
    },
    {
      "verse": 23,
      "text": "ויאמר לו יהוה שלום לך אל תירא לא תמות׃"
    },
    {
      "verse": 24,
      "text": "ויבן שם גדעון מזבח ליהוה ויקרא לו יהוה שלום עד היום הזה עודנו בעפרת אבי העזרי׃"
    },
    {
      "verse": 25,
      "text": "ויהי בלילה ההוא ויאמר לו יהוה קח את פר השור אשר לאביך ופר השני שבע שנים והרסת את מזבח הבעל אשר לאביך ואת האשרה אשר עליו תכרת׃"
    },
    {
      "verse": 26,
      "text": "ובנית מזבח ליהוה אלהיך על ראש המעוז הזה במערכה ולקחת את הפר השני והעלית עולה בעצי האשרה אשר תכרת׃"
    },
    {
      "verse": 27,
      "text": "ויקח גדעון עשרה אנשים מעבדיו ויעש כאשר דבר אליו יהוה ויהי כאשר ירא את בית אביו ואת אנשי העיר מעשות יומם ויעש לילה׃"
    },
    {
      "verse": 28,
      "text": "וישכימו אנשי העיר בבקר והנה נתץ מזבח הבעל והאשרה אשר עליו כרתה ואת הפר השני העלה על המזבח הבנוי׃"
    },
    {
      "verse": 29,
      "text": "ויאמרו איש אל רעהו מי עשה הדבר הזה וידרשו ויבקשו ויאמרו גדעון בן יואש עשה הדבר הזה׃"
    },
    {
      "verse": 30,
      "text": "ויאמרו אנשי העיר אל יואש הוצא את בנך וימת כי נתץ את מזבח הבעל וכי כרת האשרה אשר עליו׃"
    },
    {
      "verse": 31,
      "text": "ויאמר יואש לכל אשר עמדו עליו האתם תריבון לבעל אם אתם תושיעון אותו אשר יריב לו יומת עד הבקר אם אלהים הוא ירב לו כי נתץ את מזבחו׃"
    },
    {
      "verse": 32,
      "text": "ויקרא לו ביום ההוא ירבעל לאמר ירב בו הבעל כי נתץ את מזבחו׃"
    },
    {
      "verse": 33,
      "text": "וכל מדין ועמלק ובני קדם נאספו יחדו ויעברו ויחנו בעמק יזרעאל׃"
    },
    {
      "verse": 34,
      "text": "ורוח יהוה לבשה את גדעון ויתקע בשופר ויזעק אביעזר אחריו׃"
    },
    {
      "verse": 35,
      "text": "ומלאכים שלח בכל מנשה ויזעק גם הוא אחריו ומלאכים שלח באשר ובזבלון ובנפתלי ויעלו לקראתם׃"
    },
    {
      "verse": 36,
      "text": "ויאמר גדעון אל האלהים אם ישך מושיע בידי את ישראל כאשר דברת׃"
    },
    {
      "verse": 37,
      "text": "הנה אנכי מציג את גזת הצמר בגרן אם טל יהיה על הגזה לבדה ועל כל הארץ חרב וידעתי כי תושיע בידי את ישראל כאשר דברת׃"
    },
    {
      "verse": 38,
      "text": "ויהי כן וישכם ממחרת ויזר את הגזה וימץ טל מן הגזה מלוא הספל מים׃"
    },
    {
      "verse": 39,
      "text": "ויאמר גדעון אל האלהים אל יחר אפך בי ואדברה אך הפעם אנסה נא רק הפעם בגזה יהי נא חרב אל הגזה לבדה ועל כל הארץ יהיה טל׃"
    },
    {
      "verse": 40,
      "text": "ויעש אלהים כן בלילה ההוא ויהי חרב אל הגזה לבדה ועל כל הארץ היה טל׃"
    }
  ]
}
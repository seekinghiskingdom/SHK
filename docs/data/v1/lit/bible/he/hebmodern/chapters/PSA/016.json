{
  "book_id": "PSA",
  "chapter": 16,
  "verses": [
    {
      "verse": 1,
      "text": "מכתם לדוד שמרני אל כי חסיתי בך׃"
    },
    {
      "verse": 2,
      "text": "אמרת ליהוה אדני אתה טובתי בל עליך׃"
    },
    {
      "verse": 3,
      "text": "לקדושים אשר בארץ המה ואדירי כל חפצי בם׃"
    },
    {
      "verse": 4,
      "text": "ירבו עצבותם אחר מהרו בל אסיך נסכיהם מדם ובל אשא את שמותם על שפתי׃"
    },
    {
      "verse": 5,
      "text": "יהוה מנת חלקי וכוסי אתה תומיך גורלי׃"
    },
    {
      "verse": 6,
      "text": "חבלים נפלו לי בנעמים אף נחלת שפרה עלי׃"
    },
    {
      "verse": 7,
      "text": "אברך את יהוה אשר יעצני אף לילות יסרוני כליותי׃"
    },
    {
      "verse": 8,
      "text": "שויתי יהוה לנגדי תמיד כי מימיני בל אמוט׃"
    },
    {
      "verse": 9,
      "text": "לכן שמח לבי ויגל כבודי אף בשרי ישכן לבטח׃"
    },
    {
      "verse": 10,
      "text": "כי לא תעזב נפשי לשאול לא תתן חסידך לראות שחת׃"
    },
    {
      "verse": 11,
      "text": "תודיעני ארח חיים שבע שמחות את פניך נעמות בימינך נצח׃"
    }
  ]
}
{
  "book_id": "OBA",
  "chapter": 1,
  "verses": [
    {
      "verse": 1,
      "text": "חזון עבדיה כה אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה׃"
    },
    {
      "verse": 2,
      "text": "הנה קטן נתתיך בגוים בזוי אתה מאד׃"
    },
    {
      "verse": 3,
      "text": "זדון לבך השיאך שכני בחגוי סלע מרום שבתו אמר בלבו מי יורדני ארץ׃"
    },
    {
      "verse": 4,
      "text": "אם תגביה כנשר ואם בין כוכבים שים קנך משם אורידך נאם יהוה׃"
    },
    {
      "verse": 5,
      "text": "אם גנבים באו לך אם שודדי לילה איך נדמיתה הלוא יגנבו דים אם בצרים באו לך הלוא ישאירו עללות׃"
    },
    {
      "verse": 6,
      "text": "איך נחפשו עשו נבעו מצפניו׃"
    },
    {
      "verse": 7,
      "text": "עד הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו׃"
    },
    {
      "verse": 8,
      "text": "הלוא ביום ההוא נאם יהוה והאבדתי חכמים מאדום ותבונה מהר עשו׃"
    },
    {
      "verse": 9,
      "text": "וחתו גבוריך תימן למען יכרת איש מהר עשו מקטל׃"
    },
    {
      "verse": 10,
      "text": "מחמס אחיך יעקב תכסך בושה ונכרת לעולם׃"
    },
    {
      "verse": 11,
      "text": "ביום עמדך מנגד ביום שבות זרים חילו ונכרים באו שערו ועל ירושלם ידו גורל גם אתה כאחד מהם׃"
    },
    {
      "verse": 12,
      "text": "ואל תרא ביום אחיך ביום נכרו ואל תשמח לבני יהודה ביום אבדם ואל תגדל פיך ביום צרה׃"
    },
    {
      "verse": 13,
      "text": "אל תבוא בשער עמי ביום אידם אל תרא גם אתה ברעתו ביום אידו ואל תשלחנה בחילו ביום אידו׃"
    },
    {
      "verse": 14,
      "text": "ואל תעמד על הפרק להכרית את פליטיו ואל תסגר שרידיו ביום צרה׃"
    },
    {
      "verse": 15,
      "text": "כי קרוב יום יהוה על כל הגוים כאשר עשית יעשה לך גמלך ישוב בראשך׃"
    },
    {
      "verse": 16,
      "text": "כי כאשר שתיתם על הר קדשי ישתו כל הגוים תמיד ושתו ולעו והיו כלוא היו׃"
    },
    {
      "verse": 17,
      "text": "ובהר ציון תהיה פליטה והיה קדש וירשו בית יעקב את מורשיהם׃"
    },
    {
      "verse": 18,
      "text": "והיה בית יעקב אש ובית יוסף להבה ובית עשו לקש ודלקו בהם ואכלום ולא יהיה שריד לבית עשו כי יהוה דבר׃"
    },
    {
      "verse": 19,
      "text": "וירשו הנגב את הר עשו והשפלה את פלשתים וירשו את שדה אפרים ואת שדה שמרון ובנימן את הגלעד׃"
    },
    {
      "verse": 20,
      "text": "וגלת החל הזה לבני ישראל אשר כנענים עד צרפת וגלת ירושלם אשר בספרד ירשו את ערי הנגב׃"
    },
    {
      "verse": 21,
      "text": "ועלו מושעים בהר ציון לשפט את הר עשו והיתה ליהוה המלוכה׃"
    }
  ]
}
{
  "book_id": "1KI",
  "chapter": 19,
  "verses": [
    {
      "verse": 1,
      "text": "ויגד אחאב לאיזבל את כל אשר עשה אליהו ואת כל אשר הרג את כל הנביאים בחרב׃"
    },
    {
      "verse": 2,
      "text": "ותשלח איזבל מלאך אל אליהו לאמר כה יעשון אלהים וכה יוספון כי כעת מחר אשים את נפשך כנפש אחד מהם׃"
    },
    {
      "verse": 3,
      "text": "וירא ויקם וילך אל נפשו ויבא באר שבע אשר ליהודה וינח את נערו שם׃"
    },
    {
      "verse": 4,
      "text": "והוא הלך במדבר דרך יום ויבא וישב תחת רתם אחת וישאל את נפשו למות ויאמר רב עתה יהוה קח נפשי כי לא טוב אנכי מאבתי׃"
    },
    {
      "verse": 5,
      "text": "וישכב ויישן תחת רתם אחד והנה זה מלאך נגע בו ויאמר לו קום אכול׃"
    },
    {
      "verse": 6,
      "text": "ויבט והנה מראשתיו עגת רצפים וצפחת מים ויאכל וישת וישב וישכב׃"
    },
    {
      "verse": 7,
      "text": "וישב מלאך יהוה שנית ויגע בו ויאמר קום אכל כי רב ממך הדרך׃"
    },
    {
      "verse": 8,
      "text": "ויקם ויאכל וישתה וילך בכח האכילה ההיא ארבעים יום וארבעים לילה עד הר האלהים חרב׃"
    },
    {
      "verse": 9,
      "text": "ויבא שם אל המערה וילן שם והנה דבר יהוה אליו ויאמר לו מה לך פה אליהו׃"
    },
    {
      "verse": 10,
      "text": "ויאמר קנא קנאתי ליהוה אלהי צבאות כי עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה׃"
    },
    {
      "verse": 11,
      "text": "ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשבר סלעים לפני יהוה לא ברוח יהוה ואחר הרוח רעש לא ברעש יהוה׃"
    },
    {
      "verse": 12,
      "text": "ואחר הרעש אש לא באש יהוה ואחר האש קול דממה דקה׃"
    },
    {
      "verse": 13,
      "text": "ויהי כשמע אליהו וילט פניו באדרתו ויצא ויעמד פתח המערה והנה אליו קול ויאמר מה לך פה אליהו׃"
    },
    {
      "verse": 14,
      "text": "ויאמר קנא קנאתי ליהוה אלהי צבאות כי עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה׃"
    },
    {
      "verse": 15,
      "text": "ויאמר יהוה אליו לך שוב לדרכך מדברה דמשק ובאת ומשחת את חזאל למלך על ארם׃"
    },
    {
      "verse": 16,
      "text": "ואת יהוא בן נמשי תמשח למלך על ישראל ואת אלישע בן שפט מאבל מחולה תמשח לנביא תחתיך׃"
    },
    {
      "verse": 17,
      "text": "והיה הנמלט מחרב חזאל ימית יהוא והנמלט מחרב יהוא ימית אלישע׃"
    },
    {
      "verse": 18,
      "text": "והשארתי בישראל שבעת אלפים כל הברכים אשר לא כרעו לבעל וכל הפה אשר לא נשק לו׃"
    },
    {
      "verse": 19,
      "text": "וילך משם וימצא את אלישע בן שפט והוא חרש שנים עשר צמדים לפניו והוא בשנים העשר ויעבר אליהו אליו וישלך אדרתו אליו׃"
    },
    {
      "verse": 20,
      "text": "ויעזב את הבקר וירץ אחרי אליהו ויאמר אשקה נא לאבי ולאמי ואלכה אחריך ויאמר לו לך שוב כי מה עשיתי לך׃"
    },
    {
      "verse": 21,
      "text": "וישב מאחריו ויקח את צמד הבקר ויזבחהו ובכלי הבקר בשלם הבשר ויתן לעם ויאכלו ויקם וילך אחרי אליהו וישרתהו׃"
    }
  ]
}
{
  "book_id": "JOB",
  "chapter": 2,
  "verses": [
    {
      "verse": 1,
      "text": "ויהי היום ויבאו בני האלהים להתיצב על יהוה ויבוא גם השטן בתכם להתיצב על יהוה׃"
    },
    {
      "verse": 2,
      "text": "ויאמר יהוה אל השטן אי מזה תבא ויען השטן את יהוה ויאמר משט בארץ ומהתהלך בה׃"
    },
    {
      "verse": 3,
      "text": "ויאמר יהוה אל השטן השמת לבך אל עבדי איוב כי אין כמהו בארץ איש תם וישר ירא אלהים וסר מרע ועדנו מחזיק בתמתו ותסיתני בו לבלעו חנם׃"
    },
    {
      "verse": 4,
      "text": "ויען השטן את יהוה ויאמר עור בעד עור וכל אשר לאיש יתן בעד נפשו׃"
    },
    {
      "verse": 5,
      "text": "אולם שלח נא ידך וגע אל עצמו ואל בשרו אם לא אל פניך יברכך׃"
    },
    {
      "verse": 6,
      "text": "ויאמר יהוה אל השטן הנו בידך אך את נפשו שמר׃"
    },
    {
      "verse": 7,
      "text": "ויצא השטן מאת פני יהוה ויך את איוב בשחין רע מכף רגלו עד קדקדו׃"
    },
    {
      "verse": 8,
      "text": "ויקח לו חרש להתגרד בו והוא ישב בתוך האפר׃"
    },
    {
      "verse": 9,
      "text": "ותאמר לו אשתו עדך מחזיק בתמתך ברך אלהים ומת׃"
    },
    {
      "verse": 10,
      "text": "ויאמר אליה כדבר אחת הנבלות תדברי גם את הטוב נקבל מאת האלהים ואת הרע לא נקבל בכל זאת לא חטא איוב בשפתיו׃"
    },
    {
      "verse": 11,
      "text": "וישמעו שלשת רעי איוב את כל הרעה הזאת הבאה עליו ויבאו איש ממקמו אליפז התימני ובלדד השוחי וצופר הנעמתי ויועדו יחדו לבוא לנוד לו ולנחמו׃"
    },
    {
      "verse": 12,
      "text": "וישאו את עיניהם מרחוק ולא הכירהו וישאו קולם ויבכו ויקרעו איש מעלו ויזרקו עפר על ראשיהם השמימה׃"
    },
    {
      "verse": 13,
      "text": "וישבו אתו לארץ שבעת ימים ושבעת לילות ואין דבר אליו דבר כי ראו כי גדל הכאב מאד׃"
    }
  ]
}
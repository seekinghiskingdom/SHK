{
  "book_id": "2KI",
  "chapter": 11,
  "verses": [
    {
      "verse": 1,
      "text": "ועתליה אם אחזיהו וראתה כי מת בנה ותקם ותאבד את כל זרע הממלכה׃"
    },
    {
      "verse": 2,
      "text": "ותקח יהושבע בת המלך יורם אחות אחזיהו את יואש בן אחזיה ותגנב אתו מתוך בני המלך הממותתים אתו ואת מינקתו בחדר המטות ויסתרו אתו מפני עתליהו ולא הומת׃"
    },
    {
      "verse": 3,
      "text": "ויהי אתה בית יהוה מתחבא שש שנים ועתליה מלכת על הארץ׃"
    },
    {
      "verse": 4,
      "text": "ובשנה השביעית שלח יהוידע ויקח את שרי המאיות לכרי ולרצים ויבא אתם אליו בית יהוה ויכרת להם ברית וישבע אתם בבית יהוה וירא אתם את בן המלך׃"
    },
    {
      "verse": 5,
      "text": "ויצום לאמר זה הדבר אשר תעשון השלשית מכם באי השבת ושמרי משמרת בית המלך׃"
    },
    {
      "verse": 6,
      "text": "והשלשית בשער סור והשלשית בשער אחר הרצים ושמרתם את משמרת הבית מסח׃"
    },
    {
      "verse": 7,
      "text": "ושתי הידות בכם כל יצאי השבת ושמרו את משמרת בית יהוה אל המלך׃"
    },
    {
      "verse": 8,
      "text": "והקפתם על המלך סביב איש וכליו בידו והבא אל השדרות יומת והיו את המלך בצאתו ובבאו׃"
    },
    {
      "verse": 9,
      "text": "ויעשו שרי המאיות ככל אשר צוה יהוידע הכהן ויקחו איש את אנשיו באי השבת עם יצאי השבת ויבאו אל יהוידע הכהן׃"
    },
    {
      "verse": 10,
      "text": "ויתן הכהן לשרי המאיות את החנית ואת השלטים אשר למלך דוד אשר בבית יהוה׃"
    },
    {
      "verse": 11,
      "text": "ויעמדו הרצים איש וכליו בידו מכתף הבית הימנית עד כתף הבית השמאלית למזבח ולבית על המלך סביב׃"
    },
    {
      "verse": 12,
      "text": "ויוצא את בן המלך ויתן עליו את הנזר ואת העדות וימלכו אתו וימשחהו ויכו כף ויאמרו יחי המלך׃"
    },
    {
      "verse": 13,
      "text": "ותשמע עתליה את קול הרצין העם ותבא אל העם בית יהוה׃"
    },
    {
      "verse": 14,
      "text": "ותרא והנה המלך עמד על העמוד כמשפט והשרים והחצצרות אל המלך וכל עם הארץ שמח ותקע בחצצרות ותקרע עתליה את בגדיה ותקרא קשר קשר׃"
    },
    {
      "verse": 15,
      "text": "ויצו יהוידע הכהן את שרי המאיות פקדי החיל ויאמר אליהם הוציאו אתה אל מבית לשדרת והבא אחריה המת בחרב כי אמר הכהן אל תומת בית יהוה׃"
    },
    {
      "verse": 16,
      "text": "וישמו לה ידים ותבוא דרך מבוא הסוסים בית המלך ותומת שם׃"
    },
    {
      "verse": 17,
      "text": "ויכרת יהוידע את הברית בין יהוה ובין המלך ובין העם להיות לעם ליהוה ובין המלך ובין העם׃"
    },
    {
      "verse": 18,
      "text": "ויבאו כל עם הארץ בית הבעל ויתצהו את מזבחתו ואת צלמיו שברו היטב ואת מתן כהן הבעל הרגו לפני המזבחות וישם הכהן פקדות על בית יהוה׃"
    },
    {
      "verse": 19,
      "text": "ויקח את שרי המאות ואת הכרי ואת הרצים ואת כל עם הארץ וירידו את המלך מבית יהוה ויבואו דרך שער הרצים בית המלך וישב על כסא המלכים׃"
    },
    {
      "verse": 20,
      "text": "וישמח כל עם הארץ והעיר שקטה ואת עתליהו המיתו בחרב בית מלך׃"
    },
    {
      "verse": 21,
      "text": "בן שבע שנים יהואש במלכו׃"
    }
  ]
}
{
  "book_id": "ISA",
  "chapter": 17,
  "verses": [
    {
      "verse": 1,
      "text": "משא דמשק הנה דמשק מוסר מעיר והיתה מעי מפלה׃"
    },
    {
      "verse": 2,
      "text": "עזבות ערי ערער לעדרים תהיינה ורבצו ואין מחריד׃"
    },
    {
      "verse": 3,
      "text": "ונשבת מבצר מאפרים וממלכה מדמשק ושאר ארם ככבוד בני ישראל יהיו נאם יהוה צבאות׃"
    },
    {
      "verse": 4,
      "text": "והיה ביום ההוא ידל כבוד יעקב ומשמן בשרו ירזה׃"
    },
    {
      "verse": 5,
      "text": "והיה כאסף קציר קמה וזרעו שבלים יקצור והיה כמלקט שבלים בעמק רפאים׃"
    },
    {
      "verse": 6,
      "text": "ונשאר בו עוללת כנקף זית שנים שלשה גרגרים בראש אמיר ארבעה חמשה בסעפיה פריה נאם יהוה אלהי ישראל׃"
    },
    {
      "verse": 7,
      "text": "ביום ההוא ישעה האדם על עשהו ועיניו אל קדוש ישראל תראינה׃"
    },
    {
      "verse": 8,
      "text": "ולא ישעה אל המזבחות מעשה ידיו ואשר עשו אצבעתיו לא יראה והאשרים והחמנים׃"
    },
    {
      "verse": 9,
      "text": "ביום ההוא יהיו ערי מעזו כעזובת החרש והאמיר אשר עזבו מפני בני ישראל והיתה שממה׃"
    },
    {
      "verse": 10,
      "text": "כי שכחת אלהי ישעך וצור מעזך לא זכרת על כן תטעי נטעי נעמנים וזמרת זר תזרענו׃"
    },
    {
      "verse": 11,
      "text": "ביום נטעך תשגשגי ובבקר זרעך תפריחי נד קציר ביום נחלה וכאב אנוש׃"
    },
    {
      "verse": 12,
      "text": "הוי המון עמים רבים כהמות ימים יהמיון ושאון לאמים כשאון מים כבירים ישאון׃"
    },
    {
      "verse": 13,
      "text": "לאמים כשאון מים רבים ישאון וגער בו ונס ממרחק ורדף כמץ הרים לפני רוח וכגלגל לפני סופה׃"
    },
    {
      "verse": 14,
      "text": "לעת ערב והנה בלהה בטרם בקר איננו זה חלק שוסינו וגורל לבזזינו׃"
    }
  ]
}
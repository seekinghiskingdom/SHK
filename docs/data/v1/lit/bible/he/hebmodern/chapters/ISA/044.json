{
  "book_id": "ISA",
  "chapter": 44,
  "verses": [
    {
      "verse": 1,
      "text": "ועתה שמע יעקב עבדי וישראל בחרתי בו׃"
    },
    {
      "verse": 2,
      "text": "כה אמר יהוה עשך ויצרך מבטן יעזרך אל תירא עבדי יעקב וישרון בחרתי בו׃"
    },
    {
      "verse": 3,
      "text": "כי אצק מים על צמא ונזלים על יבשה אצק רוחי על זרעך וברכתי על צאצאיך׃"
    },
    {
      "verse": 4,
      "text": "וצמחו בבין חציר כערבים על יבלי מים׃"
    },
    {
      "verse": 5,
      "text": "זה יאמר ליהוה אני וזה יקרא בשם יעקב וזה יכתב ידו ליהוה ובשם ישראל יכנה׃"
    },
    {
      "verse": 6,
      "text": "כה אמר יהוה מלך ישראל וגאלו יהוה צבאות אני ראשון ואני אחרון ומבלעדי אין אלהים׃"
    },
    {
      "verse": 7,
      "text": "ומי כמוני יקרא ויגידה ויערכה לי משומי עם עולם ואתיות ואשר תבאנה יגידו למו׃"
    },
    {
      "verse": 8,
      "text": "אל תפחדו ואל תרהו הלא מאז השמעתיך והגדתי ואתם עדי היש אלוה מבלעדי ואין צור בל ידעתי׃"
    },
    {
      "verse": 9,
      "text": "יצרי פסל כלם תהו וחמודיהם בל יועילו ועדיהם המה בל יראו ובל ידעו למען יבשו׃"
    },
    {
      "verse": 10,
      "text": "מי יצר אל ופסל נסך לבלתי הועיל׃"
    },
    {
      "verse": 11,
      "text": "הן כל חבריו יבשו וחרשים המה מאדם יתקבצו כלם יעמדו יפחדו יבשו יחד׃"
    },
    {
      "verse": 12,
      "text": "חרש ברזל מעצד ופעל בפחם ובמקבות יצרהו ויפעלהו בזרוע כחו גם רעב ואין כח לא שתה מים וייעף׃"
    },
    {
      "verse": 13,
      "text": "חרש עצים נטה קו יתארהו בשרד יעשהו במקצעות ובמחוגה יתארהו ויעשהו כתבנית איש כתפארת אדם לשבת בית׃"
    },
    {
      "verse": 14,
      "text": "לכרת לו ארזים ויקח תרזה ואלון ויאמץ לו בעצי יער נטע ארן וגשם יגדל׃"
    },
    {
      "verse": 15,
      "text": "והיה לאדם לבער ויקח מהם ויחם אף ישיק ואפה לחם אף יפעל אל וישתחו עשהו פסל ויסגד למו׃"
    },
    {
      "verse": 16,
      "text": "חציו שרף במו אש על חציו בשר יאכל יצלה צלי וישבע אף יחם ויאמר האח חמותי ראיתי אור׃"
    },
    {
      "verse": 17,
      "text": "ושאריתו לאל עשה לפסלו יסגוד לו וישתחו ויתפלל אליו ויאמר הצילני כי אלי אתה׃"
    },
    {
      "verse": 18,
      "text": "לא ידעו ולא יבינו כי טח מראות עיניהם מהשכיל לבתם׃"
    },
    {
      "verse": 19,
      "text": "ולא ישיב אל לבו ולא דעת ולא תבונה לאמר חציו שרפתי במו אש ואף אפיתי על גחליו לחם אצלה בשר ואכל ויתרו לתועבה אעשה לבול עץ אסגוד׃"
    },
    {
      "verse": 20,
      "text": "רעה אפר לב הותל הטהו ולא יציל את נפשו ולא יאמר הלוא שקר בימיני׃"
    },
    {
      "verse": 21,
      "text": "זכר אלה יעקב וישראל כי עבדי אתה יצרתיך עבד לי אתה ישראל לא תנשני׃"
    },
    {
      "verse": 22,
      "text": "מחיתי כעב פשעיך וכענן חטאותיך שובה אלי כי גאלתיך׃"
    },
    {
      "verse": 23,
      "text": "רנו שמים כי עשה יהוה הריעו תחתיות ארץ פצחו הרים רנה יער וכל עץ בו כי גאל יהוה יעקב ובישראל יתפאר׃"
    },
    {
      "verse": 24,
      "text": "כה אמר יהוה גאלך ויצרך מבטן אנכי יהוה עשה כל נטה שמים לבדי רקע הארץ מי אתי׃"
    },
    {
      "verse": 25,
      "text": "מפר אתות בדים וקסמים יהולל משיב חכמים אחור ודעתם ישכל׃"
    },
    {
      "verse": 26,
      "text": "מקים דבר עבדו ועצת מלאכיו ישלים האמר לירושלם תושב ולערי יהודה תבנינה וחרבותיה אקומם׃"
    },
    {
      "verse": 27,
      "text": "האמר לצולה חרבי ונהרתיך אוביש׃"
    },
    {
      "verse": 28,
      "text": "האמר לכורש רעי וכל חפצי ישלם ולאמר לירושלם תבנה והיכל תוסד׃"
    }
  ]
}
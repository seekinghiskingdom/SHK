{
  "book_id": "EXO",
  "chapter": 19,
  "verses": [
    {
      "verse": 1,
      "text": "בחדש השלישי לצאת בני ישראל מארץ מצרים ביום הזה באו מדבר סיני׃"
    },
    {
      "verse": 2,
      "text": "ויסעו מרפידים ויבאו מדבר סיני ויחנו במדבר ויחן שם ישראל נגד ההר׃"
    },
    {
      "verse": 3,
      "text": "ומשה עלה אל האלהים ויקרא אליו יהוה מן ההר לאמר כה תאמר לבית יעקב ותגיד לבני ישראל׃"
    },
    {
      "verse": 4,
      "text": "אתם ראיתם אשר עשיתי למצרים ואשא אתכם על כנפי נשרים ואבא אתכם אלי׃"
    },
    {
      "verse": 5,
      "text": "ועתה אם שמוע תשמעו בקלי ושמרתם את בריתי והייתם לי סגלה מכל העמים כי לי כל הארץ׃"
    },
    {
      "verse": 6,
      "text": "ואתם תהיו לי ממלכת כהנים וגוי קדוש אלה הדברים אשר תדבר אל בני ישראל׃"
    },
    {
      "verse": 7,
      "text": "ויבא משה ויקרא לזקני העם וישם לפניהם את כל הדברים האלה אשר צוהו יהוה׃"
    },
    {
      "verse": 8,
      "text": "ויענו כל העם יחדו ויאמרו כל אשר דבר יהוה נעשה וישב משה את דברי העם אל יהוה׃"
    },
    {
      "verse": 9,
      "text": "ויאמר יהוה אל משה הנה אנכי בא אליך בעב הענן בעבור ישמע העם בדברי עמך וגם בך יאמינו לעולם ויגד משה את דברי העם אל יהוה׃"
    },
    {
      "verse": 10,
      "text": "ויאמר יהוה אל משה לך אל העם וקדשתם היום ומחר וכבסו שמלתם׃"
    },
    {
      "verse": 11,
      "text": "והיו נכנים ליום השלישי כי ביום השלישי ירד יהוה לעיני כל העם על הר סיני׃"
    },
    {
      "verse": 12,
      "text": "והגבלת את העם סביב לאמר השמרו לכם עלות בהר ונגע בקצהו כל הנגע בהר מות יומת׃"
    },
    {
      "verse": 13,
      "text": "לא תגע בו יד כי סקול יסקל או ירה יירה אם בהמה אם איש לא יחיה במשך היבל המה יעלו בהר׃"
    },
    {
      "verse": 14,
      "text": "וירד משה מן ההר אל העם ויקדש את העם ויכבסו שמלתם׃"
    },
    {
      "verse": 15,
      "text": "ויאמר אל העם היו נכנים לשלשת ימים אל תגשו אל אשה׃"
    },
    {
      "verse": 16,
      "text": "ויהי ביום השלישי בהית הבקר ויהי קלת וברקים וענן כבד על ההר וקל שפר חזק מאד ויחרד כל העם אשר במחנה׃"
    },
    {
      "verse": 17,
      "text": "ויוצא משה את העם לקראת האלהים מן המחנה ויתיצבו בתחתית ההר׃"
    },
    {
      "verse": 18,
      "text": "והר סיני עשן כלו מפני אשר ירד עליו יהוה באש ויעל עשנו כעשן הכבשן ויחרד כל ההר מאד׃"
    },
    {
      "verse": 19,
      "text": "ויהי קול השופר הולך וחזק מאד משה ידבר והאלהים יעננו בקול׃"
    },
    {
      "verse": 20,
      "text": "וירד יהוה על הר סיני אל ראש ההר ויקרא יהוה למשה אל ראש ההר ויעל משה׃"
    },
    {
      "verse": 21,
      "text": "ויאמר יהוה אל משה רד העד בעם פן יהרסו אל יהוה לראות ונפל ממנו רב׃"
    },
    {
      "verse": 22,
      "text": "וגם הכהנים הנגשים אל יהוה יתקדשו פן יפרץ בהם יהוה׃"
    },
    {
      "verse": 23,
      "text": "ויאמר משה אל יהוה לא יוכל העם לעלת אל הר סיני כי אתה העדתה בנו לאמר הגבל את ההר וקדשתו׃"
    },
    {
      "verse": 24,
      "text": "ויאמר אליו יהוה לך רד ועלית אתה ואהרן עמך והכהנים והעם אל יהרסו לעלת אל יהוה פן יפרץ בם׃"
    },
    {
      "verse": 25,
      "text": "וירד משה אל העם ויאמר אלהם׃"
    }
  ]
}
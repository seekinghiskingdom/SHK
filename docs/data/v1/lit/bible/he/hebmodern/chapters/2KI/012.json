{
  "book_id": "2KI",
  "chapter": 12,
  "verses": [
    {
      "verse": 1,
      "text": "בשנת שבע ליהוא מלך יהואש וארבעים שנה מלך בירושלם ושם אמו צביה מבאר שבע׃"
    },
    {
      "verse": 2,
      "text": "ויעש יהואש הישר בעיני יהוה כל ימיו אשר הורהו יהוידע הכהן׃"
    },
    {
      "verse": 3,
      "text": "רק הבמות לא סרו עוד העם מזבחים ומקטרים בבמות׃"
    },
    {
      "verse": 4,
      "text": "ויאמר יהואש אל הכהנים כל כסף הקדשים אשר יובא בית יהוה כסף עובר איש כסף נפשות ערכו כל כסף אשר יעלה על לב איש להביא בית יהוה׃"
    },
    {
      "verse": 5,
      "text": "יקחו להם הכהנים איש מאת מכרו והם יחזקו את בדק הבית לכל אשר ימצא שם בדק׃"
    },
    {
      "verse": 6,
      "text": "ויהי בשנת עשרים ושלש שנה למלך יהואש לא חזקו הכהנים את בדק הבית׃"
    },
    {
      "verse": 7,
      "text": "ויקרא המלך יהואש ליהוידע הכהן ולכהנים ויאמר אלהם מדוע אינכם מחזקים את בדק הבית ועתה אל תקחו כסף מאת מכריכם כי לבדק הבית תתנהו׃"
    },
    {
      "verse": 8,
      "text": "ויאתו הכהנים לבלתי קחת כסף מאת העם ולבלתי חזק את בדק הבית׃"
    },
    {
      "verse": 9,
      "text": "ויקח יהוידע הכהן ארון אחד ויקב חר בדלתו ויתן אתו אצל המזבח בימין בבוא איש בית יהוה ונתנו שמה הכהנים שמרי הסף את כל הכסף המובא בית יהוה׃"
    },
    {
      "verse": 10,
      "text": "ויהי כראותם כי רב הכסף בארון ויעל ספר המלך והכהן הגדול ויצרו וימנו את הכסף הנמצא בית יהוה׃"
    },
    {
      "verse": 11,
      "text": "ונתנו את הכסף המתכן על יד עשי המלאכה הפקדים בית יהוה ויוציאהו לחרשי העץ ולבנים העשים בית יהוה׃"
    },
    {
      "verse": 12,
      "text": "ולגדרים ולחצבי האבן ולקנות עצים ואבני מחצב לחזק את בדק בית יהוה ולכל אשר יצא על הבית לחזקה׃"
    },
    {
      "verse": 13,
      "text": "אך לא יעשה בית יהוה ספות כסף מזמרות מזרקות חצצרות כל כלי זהב וכלי כסף מן הכסף המובא בית יהוה׃"
    },
    {
      "verse": 14,
      "text": "כי לעשי המלאכה יתנהו וחזקו בו את בית יהוה׃"
    },
    {
      "verse": 15,
      "text": "ולא יחשבו את האנשים אשר יתנו את הכסף על ידם לתת לעשי המלאכה כי באמנה הם עשים׃"
    },
    {
      "verse": 16,
      "text": "כסף אשם וכסף חטאות לא יובא בית יהוה לכהנים יהיו׃"
    },
    {
      "verse": 17,
      "text": "אז יעלה חזאל מלך ארם וילחם על גת וילכדה וישם חזאל פניו לעלות על ירושלם׃"
    },
    {
      "verse": 18,
      "text": "ויקח יהואש מלך יהודה את כל הקדשים אשר הקדישו יהושפט ויהורם ואחזיהו אבתיו מלכי יהודה ואת קדשיו ואת כל הזהב הנמצא באצרות בית יהוה ובית המלך וישלח לחזאל מלך ארם ויעל מעל ירושלם׃"
    },
    {
      "verse": 19,
      "text": "ויתר דברי יואש וכל אשר עשה הלוא הם כתובים על ספר דברי הימים למלכי יהודה׃"
    },
    {
      "verse": 20,
      "text": "ויקמו עבדיו ויקשרו קשר ויכו את יואש בית מלא היורד סלא׃"
    },
    {
      "verse": 21,
      "text": "ויוזבד בן שמעת ויהוזבד בן שמר עבדיו הכהו וימת ויקברו אתו עם אבתיו בעיר דוד וימלך אמציה בנו תחתיו׃"
    }
  ]
}
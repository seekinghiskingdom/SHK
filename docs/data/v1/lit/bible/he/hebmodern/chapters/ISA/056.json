{
  "book_id": "ISA",
  "chapter": 56,
  "verses": [
    {
      "verse": 1,
      "text": "כה אמר יהוה שמרו משפט ועשו צדקה כי קרובה ישועתי לבוא וצדקתי להגלות׃"
    },
    {
      "verse": 2,
      "text": "אשרי אנוש יעשה זאת ובן אדם יחזיק בה שמר שבת מחללו ושמר ידו מעשות כל רע׃"
    },
    {
      "verse": 3,
      "text": "ואל יאמר בן הנכר הנלוה אל יהוה לאמר הבדל יבדילני יהוה מעל עמו ואל יאמר הסריס הן אני עץ יבש׃"
    },
    {
      "verse": 4,
      "text": "כי כה אמר יהוה לסריסים אשר ישמרו את שבתותי ובחרו באשר חפצתי ומחזיקים בבריתי׃"
    },
    {
      "verse": 5,
      "text": "ונתתי להם בביתי ובחומתי יד ושם טוב מבנים ומבנות שם עולם אתן לו אשר לא יכרת׃"
    },
    {
      "verse": 6,
      "text": "ובני הנכר הנלוים על יהוה לשרתו ולאהבה את שם יהוה להיות לו לעבדים כל שמר שבת מחללו ומחזיקים בבריתי׃"
    },
    {
      "verse": 7,
      "text": "והביאותים אל הר קדשי ושמחתים בבית תפלתי עולתיהם וזבחיהם לרצון על מזבחי כי ביתי בית תפלה יקרא לכל העמים׃"
    },
    {
      "verse": 8,
      "text": "נאם אדני יהוה מקבץ נדחי ישראל עוד אקבץ עליו לנקבציו׃"
    },
    {
      "verse": 9,
      "text": "כל חיתו שדי אתיו לאכל כל חיתו ביער׃"
    },
    {
      "verse": 10,
      "text": "צפו עורים כלם לא ידעו כלם כלבים אלמים לא יוכלו לנבח הזים שכבים אהבי לנום׃"
    },
    {
      "verse": 11,
      "text": "והכלבים עזי נפש לא ידעו שבעה והמה רעים לא ידעו הבין כלם לדרכם פנו איש לבצעו מקצהו׃"
    },
    {
      "verse": 12,
      "text": "אתיו אקחה יין ונסבאה שכר והיה כזה יום מחר גדול יתר מאד׃"
    }
  ]
}
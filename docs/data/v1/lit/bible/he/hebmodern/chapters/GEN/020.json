{
  "book_id": "GEN",
  "chapter": 20,
  "verses": [
    {
      "verse": 1,
      "text": "ויסע משם אברהם ארצה הנגב וישב בין קדש ובין שור ויגר בגרר׃"
    },
    {
      "verse": 2,
      "text": "ויאמר אברהם אל שרה אשתו אחתי הוא וישלח אבימלך מלך גרר ויקח את שרה׃"
    },
    {
      "verse": 3,
      "text": "ויבא אלהים אל אבימלך בחלום הלילה ויאמר לו הנך מת על האשה אשר לקחת והוא בעלת בעל׃"
    },
    {
      "verse": 4,
      "text": "ואבימלך לא קרב אליה ויאמר אדני הגוי גם צדיק תהרג׃"
    },
    {
      "verse": 5,
      "text": "הלא הוא אמר לי אחתי הוא והיא גם הוא אמרה אחי הוא בתם לבבי ובנקין כפי עשיתי זאת׃"
    },
    {
      "verse": 6,
      "text": "ויאמר אליו האלהים בחלם גם אנכי ידעתי כי בתם לבבך עשית זאת ואחשך גם אנכי אותך מחטו לי על כן לא נתתיך לנגע אליה׃"
    },
    {
      "verse": 7,
      "text": "ועתה השב אשת האיש כי נביא הוא ויתפלל בעדך וחיה ואם אינך משיב דע כי מות תמות אתה וכל אשר לך׃"
    },
    {
      "verse": 8,
      "text": "וישכם אבימלך בבקר ויקרא לכל עבדיו וידבר את כל הדברים האלה באזניהם וייראו האנשים מאד׃"
    },
    {
      "verse": 9,
      "text": "ויקרא אבימלך לאברהם ויאמר לו מה עשית לנו ומה חטאתי לך כי הבאת עלי ועל ממלכתי חטאה גדלה מעשים אשר לא יעשו עשית עמדי׃"
    },
    {
      "verse": 10,
      "text": "ויאמר אבימלך אל אברהם מה ראית כי עשית את הדבר הזה׃"
    },
    {
      "verse": 11,
      "text": "ויאמר אברהם כי אמרתי רק אין יראת אלהים במקום הזה והרגוני על דבר אשתי׃"
    },
    {
      "verse": 12,
      "text": "וגם אמנה אחתי בת אבי הוא אך לא בת אמי ותהי לי לאשה׃"
    },
    {
      "verse": 13,
      "text": "ויהי כאשר התעו אתי אלהים מבית אבי ואמר לה זה חסדך אשר תעשי עמדי אל כל המקום אשר נבוא שמה אמרי לי אחי הוא׃"
    },
    {
      "verse": 14,
      "text": "ויקח אבימלך צאן ובקר ועבדים ושפחת ויתן לאברהם וישב לו את שרה אשתו׃"
    },
    {
      "verse": 15,
      "text": "ויאמר אבימלך הנה ארצי לפניך בטוב בעיניך שב׃"
    },
    {
      "verse": 16,
      "text": "ולשרה אמר הנה נתתי אלף כסף לאחיך הנה הוא לך כסות עינים לכל אשר אתך ואת כל ונכחת׃"
    },
    {
      "verse": 17,
      "text": "ויתפלל אברהם אל האלהים וירפא אלהים את אבימלך ואת אשתו ואמהתיו וילדו׃"
    },
    {
      "verse": 18,
      "text": "כי עצר עצר יהוה בעד כל רחם לבית אבימלך על דבר שרה אשת אברהם׃"
    }
  ]
}
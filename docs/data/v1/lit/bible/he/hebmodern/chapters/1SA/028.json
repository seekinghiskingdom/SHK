{
  "book_id": "1SA",
  "chapter": 28,
  "verses": [
    {
      "verse": 1,
      "text": "ויהי בימים ההם ויקבצו פלשתים את מחניהם לצבא להלחם בישראל ויאמר אכיש אל דוד ידע תדע כי אתי תצא במחנה אתה ואנשיך׃"
    },
    {
      "verse": 2,
      "text": "ויאמר דוד אל אכיש לכן אתה תדע את אשר יעשה עבדך ויאמר אכיש אל דוד לכן שמר לראשי אשימך כל הימים׃"
    },
    {
      "verse": 3,
      "text": "ושמואל מת ויספדו לו כל ישראל ויקברהו ברמה ובעירו ושאול הסיר האבות ואת הידענים מהארץ׃"
    },
    {
      "verse": 4,
      "text": "ויקבצו פלשתים ויבאו ויחנו בשונם ויקבץ שאול את כל ישראל ויחנו בגלבע׃"
    },
    {
      "verse": 5,
      "text": "וירא שאול את מחנה פלשתים וירא ויחרד לבו מאד׃"
    },
    {
      "verse": 6,
      "text": "וישאל שאול ביהוה ולא ענהו יהוה גם בחלמות גם באורים גם בנביאם׃"
    },
    {
      "verse": 7,
      "text": "ויאמר שאול לעבדיו בקשו לי אשת בעלת אוב ואלכה אליה ואדרשה בה ויאמרו עבדיו אליו הנה אשת בעלת אוב בעין דור׃"
    },
    {
      "verse": 8,
      "text": "ויתחפש שאול וילבש בגדים אחרים וילך הוא ושני אנשים עמו ויבאו אל האשה לילה ויאמר קסומי נא לי באוב והעלי לי את אשר אמר אליך׃"
    },
    {
      "verse": 9,
      "text": "ותאמר האשה אליו הנה אתה ידעת את אשר עשה שאול אשר הכרית את האבות ואת הידעני מן הארץ ולמה אתה מתנקש בנפשי להמיתני׃"
    },
    {
      "verse": 10,
      "text": "וישבע לה שאול ביהוה לאמר חי יהוה אם יקרך עון בדבר הזה׃"
    },
    {
      "verse": 11,
      "text": "ותאמר האשה את מי אעלה לך ויאמר את שמואל העלי לי׃"
    },
    {
      "verse": 12,
      "text": "ותרא האשה את שמואל ותזעק בקול גדול ותאמר האשה אל שאול לאמר למה רמיתני ואתה שאול׃"
    },
    {
      "verse": 13,
      "text": "ויאמר לה המלך אל תיראי כי מה ראית ותאמר האשה אל שאול אלהים ראיתי עלים מן הארץ׃"
    },
    {
      "verse": 14,
      "text": "ויאמר לה מה תארו ותאמר איש זקן עלה והוא עטה מעיל וידע שאול כי שמואל הוא ויקד אפים ארצה וישתחו׃"
    },
    {
      "verse": 15,
      "text": "ויאמר שמואל אל שאול למה הרגזתני להעלות אתי ויאמר שאול צר לי מאד ופלשתים נלחמים בי ואלהים סר מעלי ולא ענני עוד גם ביד הנביאם גם בחלמות ואקראה לך להודיעני מה אעשה׃"
    },
    {
      "verse": 16,
      "text": "ויאמר שמואל ולמה תשאלני ויהוה סר מעליך ויהי ערך׃"
    },
    {
      "verse": 17,
      "text": "ויעש יהוה לו כאשר דבר בידי ויקרע יהוה את הממלכה מידך ויתנה לרעך לדוד׃"
    },
    {
      "verse": 18,
      "text": "כאשר לא שמעת בקול יהוה ולא עשית חרון אפו בעמלק על כן הדבר הזה עשה לך יהוה היום הזה׃"
    },
    {
      "verse": 19,
      "text": "ויתן יהוה גם את ישראל עמך ביד פלשתים ומחר אתה ובניך עמי גם את מחנה ישראל יתן יהוה ביד פלשתים׃"
    },
    {
      "verse": 20,
      "text": "וימהר שאול ויפל מלא קומתו ארצה וירא מאד מדברי שמואל גם כח לא היה בו כי לא אכל לחם כל היום וכל הלילה׃"
    },
    {
      "verse": 21,
      "text": "ותבוא האשה אל שאול ותרא כי נבהל מאד ותאמר אליו הנה שמעה שפחתך בקולך ואשים נפשי בכפי ואשמע את דבריך אשר דברת אלי׃"
    },
    {
      "verse": 22,
      "text": "ועתה שמע נא גם אתה בקול שפחתך ואשמה לפניך פת לחם ואכול ויהי בך כח כי תלך בדרך׃"
    },
    {
      "verse": 23,
      "text": "וימאן ויאמר לא אכל ויפרצו בו עבדיו וגם האשה וישמע לקלם ויקם מהארץ וישב אל המטה׃"
    },
    {
      "verse": 24,
      "text": "ולאשה עגל מרבק בבית ותמהר ותזבחהו ותקח קמח ותלש ותפהו מצות׃"
    },
    {
      "verse": 25,
      "text": "ותגש לפני שאול ולפני עבדיו ויאכלו ויקמו וילכו בלילה ההוא׃"
    }
  ]
}
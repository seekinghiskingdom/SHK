{
  "book_id": "DEU",
  "chapter": 1,
  "verses": [
    {
      "verse": 1,
      "text": "אלה הדברים אשר דבר משה אל כל ישראל בעבר הירדן במדבר בערבה מול סוף בין פארן ובין תפל ולבן וחצרת ודי זהב׃"
    },
    {
      "verse": 2,
      "text": "אחד עשר יום מחרב דרך הר שעיר עד קדש ברנע׃"
    },
    {
      "verse": 3,
      "text": "ויהי בארבעים שנה בעשתי עשר חדש באחד לחדש דבר משה אל בני ישראל ככל אשר צוה יהוה אתו אלהם׃"
    },
    {
      "verse": 4,
      "text": "אחרי הכתו את סיחן מלך האמרי אשר יושב בחשבון ואת עוג מלך הבשן אשר יושב בעשתרת באדרעי׃"
    },
    {
      "verse": 5,
      "text": "בעבר הירדן בארץ מואב הואיל משה באר את התורה הזאת לאמר׃"
    },
    {
      "verse": 6,
      "text": "יהוה אלהינו דבר אלינו בחרב לאמר רב לכם שבת בהר הזה׃"
    },
    {
      "verse": 7,
      "text": "פנו וסעו לכם ובאו הר האמרי ואל כל שכניו בערבה בהר ובשפלה ובנגב ובחוף הים ארץ הכנעני והלבנון עד הנהר הגדל נהר פרת׃"
    },
    {
      "verse": 8,
      "text": "ראה נתתי לפניכם את הארץ באו ורשו את הארץ אשר נשבע יהוה לאבתיכם לאברהם ליצחק וליעקב לתת להם ולזרעם אחריהם׃"
    },
    {
      "verse": 9,
      "text": "ואמר אלכם בעת ההוא לאמר לא אוכל לבדי שאת אתכם׃"
    },
    {
      "verse": 10,
      "text": "יהוה אלהיכם הרבה אתכם והנכם היום ככוכבי השמים לרב׃"
    },
    {
      "verse": 11,
      "text": "יהוה אלהי אבותכם יסף עליכם ככם אלף פעמים ויברך אתכם כאשר דבר לכם׃"
    },
    {
      "verse": 12,
      "text": "איכה אשא לבדי טרחכם ומשאכם וריבכם׃"
    },
    {
      "verse": 13,
      "text": "הבו לכם אנשים חכמים ונבנים וידעים לשבטיכם ואשימם בראשיכם׃"
    },
    {
      "verse": 14,
      "text": "ותענו אתי ותאמרו טוב הדבר אשר דברת לעשות׃"
    },
    {
      "verse": 15,
      "text": "ואקח את ראשי שבטיכם אנשים חכמים וידעים ואתן אתם ראשים עליכם שרי אלפים ושרי מאות ושרי חמשים ושרי עשרת ושטרים לשבטיכם׃"
    },
    {
      "verse": 16,
      "text": "ואצוה את שפטיכם בעת ההוא לאמר שמע בין אחיכם ושפטתם צדק בין איש ובין אחיו ובין גרו׃"
    },
    {
      "verse": 17,
      "text": "לא תכירו פנים במשפט כקטן כגדל תשמעון לא תגורו מפני איש כי המשפט לאלהים הוא והדבר אשר יקשה מכם תקרבון אלי ושמעתיו׃"
    },
    {
      "verse": 18,
      "text": "ואצוה אתכם בעת ההוא את כל הדברים אשר תעשון׃"
    },
    {
      "verse": 19,
      "text": "ונסע מחרב ונלך את כל המדבר הגדול והנורא ההוא אשר ראיתם דרך הר האמרי כאשר צוה יהוה אלהינו אתנו ונבא עד קדש ברנע׃"
    },
    {
      "verse": 20,
      "text": "ואמר אלכם באתם עד הר האמרי אשר יהוה אלהינו נתן לנו׃"
    },
    {
      "verse": 21,
      "text": "ראה נתן יהוה אלהיך לפניך את הארץ עלה רש כאשר דבר יהוה אלהי אבתיך לך אל תירא ואל תחת׃"
    },
    {
      "verse": 22,
      "text": "ותקרבון אלי כלכם ותאמרו נשלחה אנשים לפנינו ויחפרו לנו את הארץ וישבו אתנו דבר את הדרך אשר נעלה בה ואת הערים אשר נבא אליהן׃"
    },
    {
      "verse": 23,
      "text": "וייטב בעיני הדבר ואקח מכם שנים עשר אנשים איש אחד לשבט׃"
    },
    {
      "verse": 24,
      "text": "ויפנו ויעלו ההרה ויבאו עד נחל אשכל וירגלו אתה׃"
    },
    {
      "verse": 25,
      "text": "ויקחו בידם מפרי הארץ ויורדו אלינו וישבו אתנו דבר ויאמרו טובה הארץ אשר יהוה אלהינו נתן לנו׃"
    },
    {
      "verse": 26,
      "text": "ולא אביתם לעלת ותמרו את פי יהוה אלהיכם׃"
    },
    {
      "verse": 27,
      "text": "ותרגנו באהליכם ותאמרו בשנאת יהוה אתנו הוציאנו מארץ מצרים לתת אתנו ביד האמרי להשמידנו׃"
    },
    {
      "verse": 28,
      "text": "אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשמים וגם בני ענקים ראינו שם׃"
    },
    {
      "verse": 29,
      "text": "ואמר אלכם לא תערצון ולא תיראון מהם׃"
    },
    {
      "verse": 30,
      "text": "יהוה אלהיכם ההלך לפניכם הוא ילחם לכם ככל אשר עשה אתכם במצרים לעיניכם׃"
    },
    {
      "verse": 31,
      "text": "ובמדבר אשר ראית אשר נשאך יהוה אלהיך כאשר ישא איש את בנו בכל הדרך אשר הלכתם עד באכם עד המקום הזה׃"
    },
    {
      "verse": 32,
      "text": "ובדבר הזה אינכם מאמינם ביהוה אלהיכם׃"
    },
    {
      "verse": 33,
      "text": "ההלך לפניכם בדרך לתור לכם מקום לחנתכם באש לילה לראתכם בדרך אשר תלכו בה ובענן יומם׃"
    },
    {
      "verse": 34,
      "text": "וישמע יהוה את קול דבריכם ויקצף וישבע לאמר׃"
    },
    {
      "verse": 35,
      "text": "אם יראה איש באנשים האלה הדור הרע הזה את הארץ הטובה אשר נשבעתי לתת לאבתיכם׃"
    },
    {
      "verse": 36,
      "text": "זולתי כלב בן יפנה הוא יראנה ולו אתן את הארץ אשר דרך בה ולבניו יען אשר מלא אחרי יהוה׃"
    },
    {
      "verse": 37,
      "text": "גם בי התאנף יהוה בגללכם לאמר גם אתה לא תבא שם׃"
    },
    {
      "verse": 38,
      "text": "יהושע בן נון העמד לפניך הוא יבא שמה אתו חזק כי הוא ינחלנה את ישראל׃"
    },
    {
      "verse": 39,
      "text": "וטפכם אשר אמרתם לבז יהיה ובניכם אשר לא ידעו היום טוב ורע המה יבאו שמה ולהם אתננה והם יירשוה׃"
    },
    {
      "verse": 40,
      "text": "ואתם פנו לכם וסעו המדברה דרך ים סוף׃"
    },
    {
      "verse": 41,
      "text": "ותענו ותאמרו אלי חטאנו ליהוה אנחנו נעלה ונלחמנו ככל אשר צונו יהוה אלהינו ותחגרו איש את כלי מלחמתו ותהינו לעלת ההרה׃"
    },
    {
      "verse": 42,
      "text": "ויאמר יהוה אלי אמר להם לא תעלו ולא תלחמו כי אינני בקרבכם ולא תנגפו לפני איביכם׃"
    },
    {
      "verse": 43,
      "text": "ואדבר אליכם ולא שמעתם ותמרו את פי יהוה ותזדו ותעלו ההרה׃"
    },
    {
      "verse": 44,
      "text": "ויצא האמרי הישב בהר ההוא לקראתכם וירדפו אתכם כאשר תעשינה הדברים ויכתו אתכם בשעיר עד חרמה׃"
    },
    {
      "verse": 45,
      "text": "ותשבו ותבכו לפני יהוה ולא שמע יהוה בקלכם ולא האזין אליכם׃"
    },
    {
      "verse": 46,
      "text": "ותשבו בקדש ימים רבים כימים אשר ישבתם׃"
    }
  ]
}
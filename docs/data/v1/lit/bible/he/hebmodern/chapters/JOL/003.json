{
  "book_id": "JOL",
  "chapter": 3,
  "verses": [
    {
      "verse": 1,
      "text": "כי הנה בימים ההמה ובעת ההיא אשר אשוב את שבות יהודה וירושלם׃"
    },
    {
      "verse": 2,
      "text": "וקבצתי את כל הגוים והורדתים אל עמק יהושפט ונשפטתי עמם שם על עמי ונחלתי ישראל אשר פזרו בגוים ואת ארצי חלקו׃"
    },
    {
      "verse": 3,
      "text": "ואל עמי ידו גורל ויתנו הילד בזונה והילדה מכרו ביין וישתו׃"
    },
    {
      "verse": 4,
      "text": "וגם מה אתם לי צר וצידון וכל גלילות פלשת הגמול אתם משלמים עלי ואם גמלים אתם עלי קל מהרה אשיב גמלכם בראשכם׃"
    },
    {
      "verse": 5,
      "text": "אשר כספי וזהבי לקחתם ומחמדי הטבים הבאתם להיכליכם׃"
    },
    {
      "verse": 6,
      "text": "ובני יהודה ובני ירושלם מכרתם לבני היונים למען הרחיקם מעל גבולם׃"
    },
    {
      "verse": 7,
      "text": "הנני מעירם מן המקום אשר מכרתם אתם שמה והשבתי גמלכם בראשכם׃"
    },
    {
      "verse": 8,
      "text": "ומכרתי את בניכם ואת בנותיכם ביד בני יהודה ומכרום לשבאים אל גוי רחוק כי יהוה דבר׃"
    },
    {
      "verse": 9,
      "text": "קראו זאת בגוים קדשו מלחמה העירו הגבורים יגשו יעלו כל אנשי המלחמה׃"
    },
    {
      "verse": 10,
      "text": "כתו אתיכם לחרבות ומזמרתיכם לרמחים החלש יאמר גבור אני׃"
    },
    {
      "verse": 11,
      "text": "עושו ובאו כל הגוים מסביב ונקבצו שמה הנחת יהוה גבוריך׃"
    },
    {
      "verse": 12,
      "text": "יעורו ויעלו הגוים אל עמק יהושפט כי שם אשב לשפט את כל הגוים מסביב׃"
    },
    {
      "verse": 13,
      "text": "שלחו מגל כי בשל קציר באו רדו כי מלאה גת השיקו היקבים כי רבה רעתם׃"
    },
    {
      "verse": 14,
      "text": "המונים המונים בעמק החרוץ כי קרוב יום יהוה בעמק החרוץ׃"
    },
    {
      "verse": 15,
      "text": "שמש וירח קדרו וכוכבים אספו נגהם׃"
    },
    {
      "verse": 16,
      "text": "ויהוה מציון ישאג ומירושלם יתן קולו ורעשו שמים וארץ ויהוה מחסה לעמו ומעוז לבני ישראל׃"
    },
    {
      "verse": 17,
      "text": "וידעתם כי אני יהוה אלהיכם שכן בציון הר קדשי והיתה ירושלם קדש וזרים לא יעברו בה עוד׃"
    },
    {
      "verse": 18,
      "text": "והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית יהוה יצא והשקה את נחל השטים׃"
    },
    {
      "verse": 19,
      "text": "מצרים לשממה תהיה ואדום למדבר שממה תהיה מחמס בני יהודה אשר שפכו דם נקיא בארצם׃"
    },
    {
      "verse": 20,
      "text": "ויהודה לעולם תשב וירושלם לדור ודור׃"
    },
    {
      "verse": 21,
      "text": "ונקיתי דמם לא נקיתי ויהוה שכן בציון׃"
    }
  ]
}
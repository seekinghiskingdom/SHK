{
  "book_id": "PRO",
  "chapter": 22,
  "verses": [
    {
      "verse": 1,
      "text": "נבחר שם מעשר רב מכסף ומזהב חן טוב׃"
    },
    {
      "verse": 2,
      "text": "עשיר ורש נפגשו עשה כלם יהוה׃"
    },
    {
      "verse": 3,
      "text": "ערום ראה רעה ויסתר ופתיים עברו ונענשו׃"
    },
    {
      "verse": 4,
      "text": "עקב ענוה יראת יהוה עשר וכבוד וחיים׃"
    },
    {
      "verse": 5,
      "text": "צנים פחים בדרך עקש שומר נפשו ירחק מהם׃"
    },
    {
      "verse": 6,
      "text": "חנך לנער על פי דרכו גם כי יזקין לא יסור ממנה׃"
    },
    {
      "verse": 7,
      "text": "עשיר ברשים ימשול ועבד לוה לאיש מלוה׃"
    },
    {
      "verse": 8,
      "text": "זורע עולה יקצור און ושבט עברתו יכלה׃"
    },
    {
      "verse": 9,
      "text": "טוב עין הוא יברך כי נתן מלחמו לדל׃"
    },
    {
      "verse": 10,
      "text": "גרש לץ ויצא מדון וישבת דין וקלון׃"
    },
    {
      "verse": 11,
      "text": "אהב טהור לב חן שפתיו רעהו מלך׃"
    },
    {
      "verse": 12,
      "text": "עיני יהוה נצרו דעת ויסלף דברי בגד׃"
    },
    {
      "verse": 13,
      "text": "אמר עצל ארי בחוץ בתוך רחבות ארצח׃"
    },
    {
      "verse": 14,
      "text": "שוחה עמקה פי זרות זעום יהוה יפול שם׃"
    },
    {
      "verse": 15,
      "text": "אולת קשורה בלב נער שבט מוסר ירחיקנה ממנו׃"
    },
    {
      "verse": 16,
      "text": "עשק דל להרבות לו נתן לעשיר אך למחסור׃"
    },
    {
      "verse": 17,
      "text": "הט אזנך ושמע דברי חכמים ולבך תשית לדעתי׃"
    },
    {
      "verse": 18,
      "text": "כי נעים כי תשמרם בבטנך יכנו יחדו על שפתיך׃"
    },
    {
      "verse": 19,
      "text": "להיות ביהוה מבטחך הודעתיך היום אף אתה׃"
    },
    {
      "verse": 20,
      "text": "הלא כתבתי לך שלשום במועצות ודעת׃"
    },
    {
      "verse": 21,
      "text": "להודיעך קשט אמרי אמת להשיב אמרים אמת לשלחיך׃"
    },
    {
      "verse": 22,
      "text": "אל תגזל דל כי דל הוא ואל תדכא עני בשער׃"
    },
    {
      "verse": 23,
      "text": "כי יהוה יריב ריבם וקבע את קבעיהם נפש׃"
    },
    {
      "verse": 24,
      "text": "אל תתרע את בעל אף ואת איש חמות לא תבוא׃"
    },
    {
      "verse": 25,
      "text": "פן תאלף ארחתו ולקחת מוקש לנפשך׃"
    },
    {
      "verse": 26,
      "text": "אל תהי בתקעי כף בערבים משאות׃"
    },
    {
      "verse": 27,
      "text": "אם אין לך לשלם למה יקח משכבך מתחתיך׃"
    },
    {
      "verse": 28,
      "text": "אל תסג גבול עולם אשר עשו אבותיך׃"
    },
    {
      "verse": 29,
      "text": "חזית איש מהיר במלאכתו לפני מלכים יתיצב בל יתיצב לפני חשכים׃"
    }
  ]
}
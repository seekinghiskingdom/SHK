{
  "book_id": "JDG",
  "chapter": 12,
  "verses": [
    {
      "verse": 1,
      "text": "ויצעק איש אפרים ויעבר צפונה ויאמרו ליפתח מדוע עברת להלחם בבני עמון ולנו לא קראת ללכת עמך ביתך נשרף עליך באש׃"
    },
    {
      "verse": 2,
      "text": "ויאמר יפתח אליהם איש ריב הייתי אני ועמי ובני עמון מאד ואזעק אתכם ולא הושעתם אותי מידם׃"
    },
    {
      "verse": 3,
      "text": "ואראה כי אינך מושיע ואשימה נפשי בכפי ואעברה אל בני עמון ויתנם יהוה בידי ולמה עליתם אלי היום הזה להלחם בי׃"
    },
    {
      "verse": 4,
      "text": "ויקבץ יפתח את כל אנשי גלעד וילחם את אפרים ויכו אנשי גלעד את אפרים כי אמרו פליטי אפרים אתם גלעד בתוך אפרים בתוך מנשה׃"
    },
    {
      "verse": 5,
      "text": "וילכד גלעד את מעברות הירדן לאפרים והיה כי יאמרו פליטי אפרים אעברה ויאמרו לו אנשי גלעד האפרתי אתה ויאמר לא׃"
    },
    {
      "verse": 6,
      "text": "ויאמרו לו אמר נא שבלת ויאמר סבלת ולא יכין לדבר כן ויאחזו אותו וישחטוהו אל מעברות הירדן ויפל בעת ההיא מאפרים ארבעים ושנים אלף׃"
    },
    {
      "verse": 7,
      "text": "וישפט יפתח את ישראל שש שנים וימת יפתח הגלעדי ויקבר בערי גלעד׃"
    },
    {
      "verse": 8,
      "text": "וישפט אחריו את ישראל אבצן מבית לחם׃"
    },
    {
      "verse": 9,
      "text": "ויהי לו שלשים בנים ושלשים בנות שלח החוצה ושלשים בנות הביא לבניו מן החוץ וישפט את ישראל שבע שנים׃"
    },
    {
      "verse": 10,
      "text": "וימת אבצן ויקבר בבית לחם׃"
    },
    {
      "verse": 11,
      "text": "וישפט אחריו את ישראל אילון הזבולני וישפט את ישראל עשר שנים׃"
    },
    {
      "verse": 12,
      "text": "וימת אילון הזבולני ויקבר באילון בארץ זבולן׃"
    },
    {
      "verse": 13,
      "text": "וישפט אחריו את ישראל עבדון בן הלל הפרעתוני׃"
    },
    {
      "verse": 14,
      "text": "ויהי לו ארבעים בנים ושלשים בני בנים רכבים על שבעים עירם וישפט את ישראל שמנה שנים׃"
    },
    {
      "verse": 15,
      "text": "וימת עבדון בן הלל הפרעתוני ויקבר בפרעתון בארץ אפרים בהר העמלקי׃"
    }
  ]
}
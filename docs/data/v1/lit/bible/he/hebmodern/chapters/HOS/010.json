{
  "book_id": "HOS",
  "chapter": 10,
  "verses": [
    {
      "verse": 1,
      "text": "גפן בוקק ישראל פרי ישוה לו כרב לפריו הרבה למזבחות כטוב לארצו היטיבו מצבות׃"
    },
    {
      "verse": 2,
      "text": "חלק לבם עתה יאשמו הוא יערף מזבחותם ישדד מצבותם׃"
    },
    {
      "verse": 3,
      "text": "כי עתה יאמרו אין מלך לנו כי לא יראנו את יהוה והמלך מה יעשה לנו׃"
    },
    {
      "verse": 4,
      "text": "דברו דברים אלות שוא כרת ברית ופרח כראש משפט על תלמי שדי׃"
    },
    {
      "verse": 5,
      "text": "לעגלות בית און יגורו שכן שמרון כי אבל עליו עמו וכמריו עליו יגילו על כבודו כי גלה ממנו׃"
    },
    {
      "verse": 6,
      "text": "גם אותו לאשור יובל מנחה למלך ירב בשנה אפרים יקח ויבוש ישראל מעצתו׃"
    },
    {
      "verse": 7,
      "text": "נדמה שמרון מלכה כקצף על פני מים׃"
    },
    {
      "verse": 8,
      "text": "ונשמדו במות און חטאת ישראל קוץ ודרדר יעלה על מזבחותם ואמרו להרים כסונו ולגבעות נפלו עלינו׃"
    },
    {
      "verse": 9,
      "text": "מימי הגבעה חטאת ישראל שם עמדו לא תשיגם בגבעה מלחמה על בני עלוה׃"
    },
    {
      "verse": 10,
      "text": "באותי ואסרם ואספו עליהם עמים באסרם לשתי עינתם׃"
    },
    {
      "verse": 11,
      "text": "ואפרים עגלה מלמדה אהבתי לדוש ואני עברתי על טוב צוארה ארכיב אפרים יחרוש יהודה ישדד לו יעקב׃"
    },
    {
      "verse": 12,
      "text": "זרעו לכם לצדקה קצרו לפי חסד נירו לכם ניר ועת לדרוש את יהוה עד יבוא וירה צדק לכם׃"
    },
    {
      "verse": 13,
      "text": "חרשתם רשע עולתה קצרתם אכלתם פרי כחש כי בטחת בדרכך ברב גבוריך׃"
    },
    {
      "verse": 14,
      "text": "וקאם שאון בעמך וכל מבצריך יושד כשד שלמן בית ארבאל ביום מלחמה אם על בנים רטשה׃"
    },
    {
      "verse": 15,
      "text": "ככה עשה לכם בית אל מפני רעת רעתכם בשחר נדמה נדמה מלך ישראל׃"
    }
  ]
}
{
  "book_id": "NAM",
  "chapter": 1,
  "verses": [
    {
      "verse": 1,
      "text": "משא נינוה ספר חזון נחום האלקשי׃"
    },
    {
      "verse": 2,
      "text": "אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו׃"
    },
    {
      "verse": 3,
      "text": "יהוה ארך אפים וגדול כח ונקה לא ינקה יהוה בסופה ובשערה דרכו וענן אבק רגליו׃"
    },
    {
      "verse": 4,
      "text": "גוער בים ויבשהו וכל הנהרות החריב אמלל בשן וכרמל ופרח לבנון אמלל׃"
    },
    {
      "verse": 5,
      "text": "הרים רעשו ממנו והגבעות התמגגו ותשא הארץ מפניו ותבל וכל ישבי בה׃"
    },
    {
      "verse": 6,
      "text": "לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו׃"
    },
    {
      "verse": 7,
      "text": "טוב יהוה למעוז ביום צרה וידע חסי בו׃"
    },
    {
      "verse": 8,
      "text": "ובשטף עבר כלה יעשה מקומה ואיביו ירדף חשך׃"
    },
    {
      "verse": 9,
      "text": "מה תחשבון אל יהוה כלה הוא עשה לא תקום פעמים צרה׃"
    },
    {
      "verse": 10,
      "text": "כי עד סירים סבכים וכסבאם סבואים אכלו כקש יבש מלא׃"
    },
    {
      "verse": 11,
      "text": "ממך יצא חשב על יהוה רעה יעץ בליעל׃"
    },
    {
      "verse": 12,
      "text": "כה אמר יהוה אם שלמים וכן רבים וכן נגזו ועבר וענתך לא אענך עוד׃"
    },
    {
      "verse": 13,
      "text": "ועתה אשבר מטהו מעליך ומוסרתיך אנתק׃"
    },
    {
      "verse": 14,
      "text": "וצוה עליך יהוה לא יזרע משמך עוד מבית אלהיך אכרית פסל ומסכה אשים קברך כי קלות׃"
    },
    {
      "verse": 15,
      "text": "הנה על ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד לעבור בך בליעל כלה נכרת׃"
    }
  ]
}
{
  "book_id": "2KI",
  "chapter": 19,
  "verses": [
    {
      "verse": 1,
      "text": "ויהי כשמע המלך חזקיהו ויקרע את בגדיו ויתכס בשק ויבא בית יהוה׃"
    },
    {
      "verse": 2,
      "text": "וישלח את אליקים אשר על הבית ושבנא הספר ואת זקני הכהנים מתכסים בשקים אל ישעיהו הנביא בן אמוץ׃"
    },
    {
      "verse": 3,
      "text": "ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה׃"
    },
    {
      "verse": 4,
      "text": "אולי ישמע יהוה אלהיך את כל דברי רב שקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה׃"
    },
    {
      "verse": 5,
      "text": "ויבאו עבדי המלך חזקיהו אל ישעיהו׃"
    },
    {
      "verse": 6,
      "text": "ויאמר להם ישעיהו כה תאמרון אל אדניכם כה אמר יהוה אל תירא מפני הדברים אשר שמעת אשר גדפו נערי מלך אשור אתי׃"
    },
    {
      "verse": 7,
      "text": "הנני נתן בו רוח ושמע שמועה ושב לארצו והפלתיו בחרב בארצו׃"
    },
    {
      "verse": 8,
      "text": "וישב רב שקה וימצא את מלך אשור נלחם על לבנה כי שמע כי נסע מלכיש׃"
    },
    {
      "verse": 9,
      "text": "וישמע אל תרהקה מלך כוש לאמר הנה יצא להלחם אתך וישב וישלח מלאכים אל חזקיהו לאמר׃"
    },
    {
      "verse": 10,
      "text": "כה תאמרון אל חזקיהו מלך יהודה לאמר אל ישאך אלהיך אשר אתה בטח בו לאמר לא תנתן ירושלם ביד מלך אשור׃"
    },
    {
      "verse": 11,
      "text": "הנה אתה שמעת את אשר עשו מלכי אשור לכל הארצות להחרימם ואתה תנצל׃"
    },
    {
      "verse": 12,
      "text": "ההצילו אתם אלהי הגוים אשר שחתו אבותי את גוזן ואת חרן ורצף ובני עדן אשר בתלאשר׃"
    },
    {
      "verse": 13,
      "text": "איו מלך חמת ומלך ארפד ומלך לעיר ספרוים הנע ועוה׃"
    },
    {
      "verse": 14,
      "text": "ויקח חזקיהו את הספרים מיד המלאכים ויקראם ויעל בית יהוה ויפרשהו חזקיהו לפני יהוה׃"
    },
    {
      "verse": 15,
      "text": "ויתפלל חזקיהו לפני יהוה ויאמר יהוה אלהי ישראל ישב הכרבים אתה הוא האלהים לבדך לכל ממלכות הארץ אתה עשית את השמים ואת הארץ׃"
    },
    {
      "verse": 16,
      "text": "הטה יהוה אזנך ושמע פקח יהוה עיניך וראה ושמע את דברי סנחריב אשר שלחו לחרף אלהים חי׃"
    },
    {
      "verse": 17,
      "text": "אמנם יהוה החריבו מלכי אשור את הגוים ואת ארצם׃"
    },
    {
      "verse": 18,
      "text": "ונתנו את אלהיהם באש כי לא אלהים המה כי אם מעשה ידי אדם עץ ואבן ויאבדום׃"
    },
    {
      "verse": 19,
      "text": "ועתה יהוה אלהינו הושיענו נא מידו וידעו כל ממלכות הארץ כי אתה יהוה אלהים לבדך׃"
    },
    {
      "verse": 20,
      "text": "וישלח ישעיהו בן אמוץ אל חזקיהו לאמר כה אמר יהוה אלהי ישראל אשר התפללת אלי אל סנחרב מלך אשור שמעתי׃"
    },
    {
      "verse": 21,
      "text": "זה הדבר אשר דבר יהוה עליו בזה לך לעגה לך בתולת בת ציון אחריך ראש הניעה בת ירושלם׃"
    },
    {
      "verse": 22,
      "text": "את מי חרפת וגדפת ועל מי הרימות קול ותשא מרום עיניך על קדוש ישראל׃"
    },
    {
      "verse": 23,
      "text": "ביד מלאכיך חרפת אדני ותאמר ברכב רכבי אני עליתי מרום הרים ירכתי לבנון ואכרת קומת ארזיו מבחור ברשיו ואבואה מלון קצה יער כרמלו׃"
    },
    {
      "verse": 24,
      "text": "אני קרתי ושתיתי מים זרים ואחרב בכף פעמי כל יארי מצור׃"
    },
    {
      "verse": 25,
      "text": "הלא שמעת למרחוק אתה עשיתי למימי קדם ויצרתיה עתה הביאתיה ותהי להשות גלים נצים ערים בצרות׃"
    },
    {
      "verse": 26,
      "text": "וישביהן קצרי יד חתו ויבשו היו עשב שדה וירק דשא חציר גגות ושדפה לפני קמה׃"
    },
    {
      "verse": 27,
      "text": "ושבתך וצאתך ובאך ידעתי ואת התרגזך אלי׃"
    },
    {
      "verse": 28,
      "text": "יען התרגזך אלי ושאננך עלה באזני ושמתי חחי באפך ומתגי בשפתיך והשבתיך בדרך אשר באת בה׃"
    },
    {
      "verse": 29,
      "text": "וזה לך האות אכול השנה ספיח ובשנה השנית סחיש ובשנה השלישית זרעו וקצרו ונטעו כרמים ואכלו פרים׃"
    },
    {
      "verse": 30,
      "text": "ויספה פליטת בית יהודה הנשארה שרש למטה ועשה פרי למעלה׃"
    },
    {
      "verse": 31,
      "text": "כי מירושלם תצא שארית ופליטה מהר ציון קנאת יהוה תעשה זאת׃"
    },
    {
      "verse": 32,
      "text": "לכן כה אמר יהוה אל מלך אשור לא יבא אל העיר הזאת ולא יורה שם חץ ולא יקדמנה מגן ולא ישפך עליה סללה׃"
    },
    {
      "verse": 33,
      "text": "בדרך אשר יבא בה ישוב ואל העיר הזאת לא יבא נאם יהוה׃"
    },
    {
      "verse": 34,
      "text": "וגנותי אל העיר הזאת להושיעה למעני ולמען דוד עבדי׃"
    },
    {
      "verse": 35,
      "text": "ויהי בלילה ההוא ויצא מלאך יהוה ויך במחנה אשור מאה שמונים וחמשה אלף וישכימו בבקר והנה כלם פגרים מתים׃"
    },
    {
      "verse": 36,
      "text": "ויסע וילך וישב סנחריב מלך אשור וישב בנינוה׃"
    },
    {
      "verse": 37,
      "text": "ויהי הוא משתחוה בית נסרך אלהיו ואדרמלך ושראצר הכהו בחרב והמה נמלטו ארץ אררט וימלך אסר חדן בנו תחתיו׃"
    }
  ]
}
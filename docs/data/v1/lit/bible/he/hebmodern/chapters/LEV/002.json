{
  "book_id": "LEV",
  "chapter": 2,
  "verses": [
    {
      "verse": 1,
      "text": "ונפש כי תקריב קרבן מנחה ליהוה סלת יהיה קרבנו ויצק עליה שמן ונתן עליה לבנה׃"
    },
    {
      "verse": 2,
      "text": "והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה אשה ריח ניחח ליהוה׃"
    },
    {
      "verse": 3,
      "text": "והנותרת מן המנחה לאהרן ולבניו קדש קדשים מאשי יהוה׃"
    },
    {
      "verse": 4,
      "text": "וכי תקרב קרבן מנחה מאפה תנור סלת חלות מצת בלולת בשמן ורקיקי מצות משחים בשמן׃"
    },
    {
      "verse": 5,
      "text": "ואם מנחה על המחבת קרבנך סלת בלולה בשמן מצה תהיה׃"
    },
    {
      "verse": 6,
      "text": "פתות אתה פתים ויצקת עליה שמן מנחה הוא׃"
    },
    {
      "verse": 7,
      "text": "ואם מנחת מרחשת קרבנך סלת בשמן תעשה׃"
    },
    {
      "verse": 8,
      "text": "והבאת את המנחה אשר יעשה מאלה ליהוה והקריבה אל הכהן והגישה אל המזבח׃"
    },
    {
      "verse": 9,
      "text": "והרים הכהן מן המנחה את אזכרתה והקטיר המזבחה אשה ריח ניחח ליהוה׃"
    },
    {
      "verse": 10,
      "text": "והנותרת מן המנחה לאהרן ולבניו קדש קדשים מאשי יהוה׃"
    },
    {
      "verse": 11,
      "text": "כל המנחה אשר תקריבו ליהוה לא תעשה חמץ כי כל שאר וכל דבש לא תקטירו ממנו אשה ליהוה׃"
    },
    {
      "verse": 12,
      "text": "קרבן ראשית תקריבו אתם ליהוה ואל המזבח לא יעלו לריח ניחח׃"
    },
    {
      "verse": 13,
      "text": "וכל קרבן מנחתך במלח תמלח ולא תשבית מלח ברית אלהיך מעל מנחתך על כל קרבנך תקריב מלח׃"
    },
    {
      "verse": 14,
      "text": "ואם תקריב מנחת בכורים ליהוה אביב קלוי באש גרש כרמל תקריב את מנחת בכוריך׃"
    },
    {
      "verse": 15,
      "text": "ונתת עליה שמן ושמת עליה לבנה מנחה הוא׃"
    },
    {
      "verse": 16,
      "text": "והקטיר הכהן את אזכרתה מגרשה ומשמנה על כל לבנתה אשה ליהוה׃"
    }
  ]
}
{
  "book_id": "ISA",
  "chapter": 39,
  "verses": [
    {
      "verse": 1,
      "text": "בעת ההיא שלח מרדך בלאדן בן בלאדן מלך בבל ספרים ומנחה אל חזקיהו וישמע כי חלה ויחזק׃"
    },
    {
      "verse": 2,
      "text": "וישמח עליהם חזקיהו ויראם את בית נכתה את הכסף ואת הזהב ואת הבשמים ואת השמן הטוב ואת כל בית כליו ואת כל אשר נמצא באצרתיו לא היה דבר אשר לא הראם חזקיהו בביתו ובכל ממשלתו׃"
    },
    {
      "verse": 3,
      "text": "ויבא ישעיהו הנביא אל המלך חזקיהו ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו אלי מבבל׃"
    },
    {
      "verse": 4,
      "text": "ויאמר מה ראו בביתך ויאמר חזקיהו את כל אשר בביתי ראו לא היה דבר אשר לא הראיתים באוצרתי׃"
    },
    {
      "verse": 5,
      "text": "ויאמר ישעיהו אל חזקיהו שמע דבר יהוה צבאות׃"
    },
    {
      "verse": 6,
      "text": "הנה ימים באים ונשא כל אשר בביתך ואשר אצרו אבתיך עד היום הזה בבל לא יותר דבר אמר יהוה׃"
    },
    {
      "verse": 7,
      "text": "ומבניך אשר יצאו ממך אשר תוליד יקחו והיו סריסים בהיכל מלך בבל׃"
    },
    {
      "verse": 8,
      "text": "ויאמר חזקיהו אל ישעיהו טוב דבר יהוה אשר דברת ויאמר כי יהיה שלום ואמת בימי׃"
    }
  ]
}
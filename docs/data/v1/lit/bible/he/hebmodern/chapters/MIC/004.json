{
  "book_id": "MIC",
  "chapter": 4,
  "verses": [
    {
      "verse": 1,
      "text": "והיה באחרית הימים יהיה הר בית יהוה נכון בראש ההרים ונשא הוא מגבעות ונהרו עליו עמים׃"
    },
    {
      "verse": 2,
      "text": "והלכו גוים רבים ואמרו לכו ונעלה אל הר יהוה ואל בית אלהי יעקב ויורנו מדרכיו ונלכה בארחתיו כי מציון תצא תורה ודבר יהוה מירושלם׃"
    },
    {
      "verse": 3,
      "text": "ושפט בין עמים רבים והוכיח לגוים עצמים עד רחוק וכתתו חרבתיהם לאתים וחניתתיהם למזמרות לא ישאו גוי אל גוי חרב ולא ילמדון עוד מלחמה׃"
    },
    {
      "verse": 4,
      "text": "וישבו איש תחת גפנו ותחת תאנתו ואין מחריד כי פי יהוה צבאות דבר׃"
    },
    {
      "verse": 5,
      "text": "כי כל העמים ילכו איש בשם אלהיו ואנחנו נלך בשם יהוה אלהינו לעולם ועד׃"
    },
    {
      "verse": 6,
      "text": "ביום ההוא נאם יהוה אספה הצלעה והנדחה אקבצה ואשר הרעתי׃"
    },
    {
      "verse": 7,
      "text": "ושמתי את הצלעה לשארית והנהלאה לגוי עצום ומלך יהוה עליהם בהר ציון מעתה ועד עולם׃"
    },
    {
      "verse": 8,
      "text": "ואתה מגדל עדר עפל בת ציון עדיך תאתה ובאה הממשלה הראשנה ממלכת לבת ירושלם׃"
    },
    {
      "verse": 9,
      "text": "עתה למה תריעי רע המלך אין בך אם יועצך אבד כי החזיקך חיל כיולדה׃"
    },
    {
      "verse": 10,
      "text": "חולי וגחי בת ציון כיולדה כי עתה תצאי מקריה ושכנת בשדה ובאת עד בבל שם תנצלי שם יגאלך יהוה מכף איביך׃"
    },
    {
      "verse": 11,
      "text": "ועתה נאספו עליך גוים רבים האמרים תחנף ותחז בציון עינינו׃"
    },
    {
      "verse": 12,
      "text": "והמה לא ידעו מחשבות יהוה ולא הבינו עצתו כי קבצם כעמיר גרנה׃"
    },
    {
      "verse": 13,
      "text": "קומי ודושי בת ציון כי קרנך אשים ברזל ופרסתיך אשים נחושה והדקות עמים רבים והחרמתי ליהוה בצעם וחילם לאדון כל הארץ׃"
    }
  ]
}
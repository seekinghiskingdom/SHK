{
  "book_id": "2SA",
  "chapter": 7,
  "verses": [
    {
      "verse": 1,
      "text": "ויהי כי ישב המלך בביתו ויהוה הניח לו מסביב מכל איביו׃"
    },
    {
      "verse": 2,
      "text": "ויאמר המלך אל נתן הנביא ראה נא אנכי יושב בבית ארזים וארון האלהים ישב בתוך היריעה׃"
    },
    {
      "verse": 3,
      "text": "ויאמר נתן אל המלך כל אשר בלבבך לך עשה כי יהוה עמך׃"
    },
    {
      "verse": 4,
      "text": "ויהי בלילה ההוא ויהי דבר יהוה אל נתן לאמר׃"
    },
    {
      "verse": 5,
      "text": "לך ואמרת אל עבדי אל דוד כה אמר יהוה האתה תבנה לי בית לשבתי׃"
    },
    {
      "verse": 6,
      "text": "כי לא ישבתי בבית למיום העלתי את בני ישראל ממצרים ועד היום הזה ואהיה מתהלך באהל ובמשכן׃"
    },
    {
      "verse": 7,
      "text": "בכל אשר התהלכתי בכל בני ישראל הדבר דברתי את אחד שבטי ישראל אשר צויתי לרעות את עמי את ישראל לאמר למה לא בניתם לי בית ארזים׃"
    },
    {
      "verse": 8,
      "text": "ועתה כה תאמר לעבדי לדוד כה אמר יהוה צבאות אני לקחתיך מן הנוה מאחר הצאן להיות נגיד על עמי על ישראל׃"
    },
    {
      "verse": 9,
      "text": "ואהיה עמך בכל אשר הלכת ואכרתה את כל איביך מפניך ועשתי לך שם גדול כשם הגדלים אשר בארץ׃"
    },
    {
      "verse": 10,
      "text": "ושמתי מקום לעמי לישראל ונטעתיו ושכן תחתיו ולא ירגז עוד ולא יסיפו בני עולה לענותו כאשר בראשונה׃"
    },
    {
      "verse": 11,
      "text": "ולמן היום אשר צויתי שפטים על עמי ישראל והניחתי לך מכל איביך והגיד לך יהוה כי בית יעשה לך יהוה׃"
    },
    {
      "verse": 12,
      "text": "כי ימלאו ימיך ושכבת את אבתיך והקימתי את זרעך אחריך אשר יצא ממעיך והכינתי את ממלכתו׃"
    },
    {
      "verse": 13,
      "text": "הוא יבנה בית לשמי וכננתי את כסא ממלכתו עד עולם׃"
    },
    {
      "verse": 14,
      "text": "אני אהיה לו לאב והוא יהיה לי לבן אשר בהעותו והכחתיו בשבט אנשים ובנגעי בני אדם׃"
    },
    {
      "verse": 15,
      "text": "וחסדי לא יסור ממנו כאשר הסרתי מעם שאול אשר הסרתי מלפניך׃"
    },
    {
      "verse": 16,
      "text": "ונאמן ביתך וממלכתך עד עולם לפניך כסאך יהיה נכון עד עולם׃"
    },
    {
      "verse": 17,
      "text": "ככל הדברים האלה וככל החזיון הזה כן דבר נתן אל דוד׃"
    },
    {
      "verse": 18,
      "text": "ויבא המלך דוד וישב לפני יהוה ויאמר מי אנכי אדני יהוה ומי ביתי כי הביאתני עד הלם׃"
    },
    {
      "verse": 19,
      "text": "ותקטן עוד זאת בעיניך אדני יהוה ותדבר גם אל בית עבדך למרחוק וזאת תורת האדם אדני יהוה׃"
    },
    {
      "verse": 20,
      "text": "ומה יוסיף דוד עוד לדבר אליך ואתה ידעת את עבדך אדני יהוה׃"
    },
    {
      "verse": 21,
      "text": "בעבור דברך וכלבך עשית את כל הגדולה הזאת להודיע את עבדך׃"
    },
    {
      "verse": 22,
      "text": "על כן גדלת אדני יהוה כי אין כמוך ואין אלהים זולתך בכל אשר שמענו באזנינו׃"
    },
    {
      "verse": 23,
      "text": "ומי כעמך כישראל גוי אחד בארץ אשר הלכו אלהים לפדות לו לעם ולשום לו שם ולעשות לכם הגדולה ונראות לארצך מפני עמך אשר פדית לך ממצרים גוים ואלהיו׃"
    },
    {
      "verse": 24,
      "text": "ותכונן לך את עמך ישראל לך לעם עד עולם ואתה יהוה היית להם לאלהים׃"
    },
    {
      "verse": 25,
      "text": "ועתה יהוה אלהים הדבר אשר דברת על עבדך ועל ביתו הקם עד עולם ועשה כאשר דברת׃"
    },
    {
      "verse": 26,
      "text": "ויגדל שמך עד עולם לאמר יהוה צבאות אלהים על ישראל ובית עבדך דוד יהיה נכון לפניך׃"
    },
    {
      "verse": 27,
      "text": "כי אתה יהוה צבאות אלהי ישראל גליתה את אזן עבדך לאמר בית אבנה לך על כן מצא עבדך את לבו להתפלל אליך את התפלה הזאת׃"
    },
    {
      "verse": 28,
      "text": "ועתה אדני יהוה אתה הוא האלהים ודבריך יהיו אמת ותדבר אל עבדך את הטובה הזאת׃"
    },
    {
      "verse": 29,
      "text": "ועתה הואל וברך את בית עבדך להיות לעולם לפניך כי אתה אדני יהוה דברת ומברכתך יברך בית עבדך לעולם׃"
    }
  ]
}
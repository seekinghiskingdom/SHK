{
  "book_id": "EXO",
  "chapter": 16,
  "verses": [
    {
      "verse": 1,
      "text": "ויסעו מאילם ויבאו כל עדת בני ישראל אל מדבר סין אשר בין אילם ובין סיני בחמשה עשר יום לחדש השני לצאתם מארץ מצרים׃"
    },
    {
      "verse": 2,
      "text": "וילינו כל עדת בני ישראל על משה ועל אהרן במדבר׃"
    },
    {
      "verse": 3,
      "text": "ויאמרו אלהם בני ישראל מי יתן מותנו ביד יהוה בארץ מצרים בשבתנו על סיר הבשר באכלנו לחם לשבע כי הוצאתם אתנו אל המדבר הזה להמית את כל הקהל הזה ברעב׃"
    },
    {
      "verse": 4,
      "text": "ויאמר יהוה אל משה הנני ממטיר לכם לחם מן השמים ויצא העם ולקטו דבר יום ביומו למען אנסנו הילך בתורתי אם לא׃"
    },
    {
      "verse": 5,
      "text": "והיה ביום הששי והכינו את אשר יביאו והיה משנה על אשר ילקטו יום יום׃"
    },
    {
      "verse": 6,
      "text": "ויאמר משה ואהרן אל כל בני ישראל ערב וידעתם כי יהוה הוציא אתכם מארץ מצרים׃"
    },
    {
      "verse": 7,
      "text": "ובקר וראיתם את כבוד יהוה בשמעו את תלנתיכם על יהוה ונחנו מה כי תלונו עלינו׃"
    },
    {
      "verse": 8,
      "text": "ויאמר משה בתת יהוה לכם בערב בשר לאכל ולחם בבקר לשבע בשמע יהוה את תלנתיכם אשר אתם מלינם עליו ונחנו מה לא עלינו תלנתיכם כי על יהוה׃"
    },
    {
      "verse": 9,
      "text": "ויאמר משה אל אהרן אמר אל כל עדת בני ישראל קרבו לפני יהוה כי שמע את תלנתיכם׃"
    },
    {
      "verse": 10,
      "text": "ויהי כדבר אהרן אל כל עדת בני ישראל ויפנו אל המדבר והנה כבוד יהוה נראה בענן׃"
    },
    {
      "verse": 11,
      "text": "וידבר יהוה אל משה לאמר׃"
    },
    {
      "verse": 12,
      "text": "שמעתי את תלונת בני ישראל דבר אלהם לאמר בין הערבים תאכלו בשר ובבקר תשבעו לחם וידעתם כי אני יהוה אלהיכם׃"
    },
    {
      "verse": 13,
      "text": "ויהי בערב ותעל השלו ותכס את המחנה ובבקר היתה שכבת הטל סביב למחנה׃"
    },
    {
      "verse": 14,
      "text": "ותעל שכבת הטל והנה על פני המדבר דק מחספס דק ככפר על הארץ׃"
    },
    {
      "verse": 15,
      "text": "ויראו בני ישראל ויאמרו איש אל אחיו מן הוא כי לא ידעו מה הוא ויאמר משה אלהם הוא הלחם אשר נתן יהוה לכם לאכלה׃"
    },
    {
      "verse": 16,
      "text": "זה הדבר אשר צוה יהוה לקטו ממנו איש לפי אכלו עמר לגלגלת מספר נפשתיכם איש לאשר באהלו תקחו׃"
    },
    {
      "verse": 17,
      "text": "ויעשו כן בני ישראל וילקטו המרבה והממעיט׃"
    },
    {
      "verse": 18,
      "text": "וימדו בעמר ולא העדיף המרבה והממעיט לא החסיר איש לפי אכלו לקטו׃"
    },
    {
      "verse": 19,
      "text": "ויאמר משה אלהם איש אל יותר ממנו עד בקר׃"
    },
    {
      "verse": 20,
      "text": "ולא שמעו אל משה ויותרו אנשים ממנו עד בקר וירם תולעים ויבאש ויקצף עלהם משה׃"
    },
    {
      "verse": 21,
      "text": "וילקטו אתו בבקר בבקר איש כפי אכלו וחם השמש ונמס׃"
    },
    {
      "verse": 22,
      "text": "ויהי ביום הששי לקטו לחם משנה שני העמר לאחד ויבאו כל נשיאי העדה ויגידו למשה׃"
    },
    {
      "verse": 23,
      "text": "ויאמר אלהם הוא אשר דבר יהוה שבתון שבת קדש ליהוה מחר את אשר תאפו אפו ואת אשר תבשלו בשלו ואת כל העדף הניחו לכם למשמרת עד הבקר׃"
    },
    {
      "verse": 24,
      "text": "ויניחו אתו עד הבקר כאשר צוה משה ולא הבאיש ורמה לא היתה בו׃"
    },
    {
      "verse": 25,
      "text": "ויאמר משה אכלהו היום כי שבת היום ליהוה היום לא תמצאהו בשדה׃"
    },
    {
      "verse": 26,
      "text": "ששת ימים תלקטהו וביום השביעי שבת לא יהיה בו׃"
    },
    {
      "verse": 27,
      "text": "ויהי ביום השביעי יצאו מן העם ללקט ולא מצאו׃"
    },
    {
      "verse": 28,
      "text": "ויאמר יהוה אל משה עד אנה מאנתם לשמר מצותי ותורתי׃"
    },
    {
      "verse": 29,
      "text": "ראו כי יהוה נתן לכם השבת על כן הוא נתן לכם ביום הששי לחם יומים שבו איש תחתיו אל יצא איש ממקמו ביום השביעי׃"
    },
    {
      "verse": 30,
      "text": "וישבתו העם ביום השבעי׃"
    },
    {
      "verse": 31,
      "text": "ויקראו בית ישראל את שמו מן והוא כזרע גד לבן וטעמו כצפיחת בדבש׃"
    },
    {
      "verse": 32,
      "text": "ויאמר משה זה הדבר אשר צוה יהוה מלא העמר ממנו למשמרת לדרתיכם למען יראו את הלחם אשר האכלתי אתכם במדבר בהוציאי אתכם מארץ מצרים׃"
    },
    {
      "verse": 33,
      "text": "ויאמר משה אל אהרן קח צנצנת אחת ותן שמה מלא העמר מן והנח אתו לפני יהוה למשמרת לדרתיכם׃"
    },
    {
      "verse": 34,
      "text": "כאשר צוה יהוה אל משה ויניחהו אהרן לפני העדת למשמרת׃"
    },
    {
      "verse": 35,
      "text": "ובני ישראל אכלו את המן ארבעים שנה עד באם אל ארץ נושבת את המן אכלו עד באם אל קצה ארץ כנען׃"
    },
    {
      "verse": 36,
      "text": "והעמר עשרית האיפה הוא׃"
    }
  ]
}
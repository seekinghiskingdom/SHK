{
  "book_id": "ISA",
  "chapter": 22,
  "verses": [
    {
      "verse": 1,
      "text": "משא גיא חזיון מה לך אפוא כי עלית כלך לגגות׃"
    },
    {
      "verse": 2,
      "text": "תשאות מלאה עיר הומיה קריה עליזה חלליך לא חללי חרב ולא מתי מלחמה׃"
    },
    {
      "verse": 3,
      "text": "כל קציניך נדדו יחד מקשת אסרו כל נמצאיך אסרו יחדו מרחוק ברחו׃"
    },
    {
      "verse": 4,
      "text": "על כן אמרתי שעו מני אמרר בבכי אל תאיצו לנחמני על שד בת עמי׃"
    },
    {
      "verse": 5,
      "text": "כי יום מהומה ומבוסה ומבוכה לאדני יהוה צבאות בגיא חזיון מקרקר קר ושוע אל ההר׃"
    },
    {
      "verse": 6,
      "text": "ועילם נשא אשפה ברכב אדם פרשים וקיר ערה מגן׃"
    },
    {
      "verse": 7,
      "text": "ויהי מבחר עמקיך מלאו רכב והפרשים שת שתו השערה׃"
    },
    {
      "verse": 8,
      "text": "ויגל את מסך יהודה ותבט ביום ההוא אל נשק בית היער׃"
    },
    {
      "verse": 9,
      "text": "ואת בקיעי עיר דוד ראיתם כי רבו ותקבצו את מי הברכה התחתונה׃"
    },
    {
      "verse": 10,
      "text": "ואת בתי ירושלם ספרתם ותתצו הבתים לבצר החומה׃"
    },
    {
      "verse": 11,
      "text": "ומקוה עשיתם בין החמתים למי הברכה הישנה ולא הבטתם אל עשיה ויצרה מרחוק לא ראיתם׃"
    },
    {
      "verse": 12,
      "text": "ויקרא אדני יהוה צבאות ביום ההוא לבכי ולמספד ולקרחה ולחגר שק׃"
    },
    {
      "verse": 13,
      "text": "והנה ששון ושמחה הרג בקר ושחט צאן אכל בשר ושתות יין אכול ושתו כי מחר נמות׃"
    },
    {
      "verse": 14,
      "text": "ונגלה באזני יהוה צבאות אם יכפר העון הזה לכם עד תמתון אמר אדני יהוה צבאות׃"
    },
    {
      "verse": 15,
      "text": "כה אמר אדני יהוה צבאות לך בא אל הסכן הזה על שבנא אשר על הבית׃"
    },
    {
      "verse": 16,
      "text": "מה לך פה ומי לך פה כי חצבת לך פה קבר חצבי מרום קברו חקקי בסלע משכן לו׃"
    },
    {
      "verse": 17,
      "text": "הנה יהוה מטלטלך טלטלה גבר ועטך עטה׃"
    },
    {
      "verse": 18,
      "text": "צנוף יצנפך צנפה כדור אל ארץ רחבת ידים שמה תמות ושמה מרכבות כבודך קלון בית אדניך׃"
    },
    {
      "verse": 19,
      "text": "והדפתיך ממצבך וממעמדך יהרסך׃"
    },
    {
      "verse": 20,
      "text": "והיה ביום ההוא וקראתי לעבדי לאליקים בן חלקיהו׃"
    },
    {
      "verse": 21,
      "text": "והלבשתיו כתנתך ואבנטך אחזקנו וממשלתך אתן בידו והיה לאב ליושב ירושלם ולבית יהודה׃"
    },
    {
      "verse": 22,
      "text": "ונתתי מפתח בית דוד על שכמו ופתח ואין סגר וסגר ואין פתח׃"
    },
    {
      "verse": 23,
      "text": "ותקעתיו יתד במקום נאמן והיה לכסא כבוד לבית אביו׃"
    },
    {
      "verse": 24,
      "text": "ותלו עליו כל כבוד בית אביו הצאצאים והצפעות כל כלי הקטן מכלי האגנות ועד כל כלי הנבלים׃"
    },
    {
      "verse": 25,
      "text": "ביום ההוא נאם יהוה צבאות תמוש היתד התקועה במקום נאמן ונגדעה ונפלה ונכרת המשא אשר עליה כי יהוה דבר׃"
    }
  ]
}
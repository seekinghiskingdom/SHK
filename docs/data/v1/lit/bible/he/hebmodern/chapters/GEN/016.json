{
  "book_id": "GEN",
  "chapter": 16,
  "verses": [
    {
      "verse": 1,
      "text": "ושרי אשת אברם לא ילדה לו ולה שפחה מצרית ושמה הגר׃"
    },
    {
      "verse": 2,
      "text": "ותאמר שרי אל אברם הנה נא עצרני יהוה מלדת בא נא אל שפחתי אולי אבנה ממנה וישמע אברם לקול שרי׃"
    },
    {
      "verse": 3,
      "text": "ותקח שרי אשת אברם את הגר המצרית שפחתה מקץ עשר שנים לשבת אברם בארץ כנען ותתן אתה לאברם אישה לו לאשה׃"
    },
    {
      "verse": 4,
      "text": "ויבא אל הגר ותהר ותרא כי הרתה ותקל גברתה בעיניה׃"
    },
    {
      "verse": 5,
      "text": "ותאמר שרי אל אברם חמסי עליך אנכי נתתי שפחתי בחיקך ותרא כי הרתה ואקל בעיניה ישפט יהוה ביני וביניך׃"
    },
    {
      "verse": 6,
      "text": "ויאמר אברם אל שרי הנה שפחתך בידך עשי לה הטוב בעיניך ותענה שרי ותברח מפניה׃"
    },
    {
      "verse": 7,
      "text": "וימצאה מלאך יהוה על עין המים במדבר על העין בדרך שור׃"
    },
    {
      "verse": 8,
      "text": "ויאמר הגר שפחת שרי אי מזה באת ואנה תלכי ותאמר מפני שרי גברתי אנכי ברחת׃"
    },
    {
      "verse": 9,
      "text": "ויאמר לה מלאך יהוה שובי אל גברתך והתעני תחת ידיה׃"
    },
    {
      "verse": 10,
      "text": "ויאמר לה מלאך יהוה הרבה ארבה את זרעך ולא יספר מרב׃"
    },
    {
      "verse": 11,
      "text": "ויאמר לה מלאך יהוה הנך הרה וילדת בן וקראת שמו ישמעאל כי שמע יהוה אל עניך׃"
    },
    {
      "verse": 12,
      "text": "והוא יהיה פרא אדם ידו בכל ויד כל בו ועל פני כל אחיו ישכן׃"
    },
    {
      "verse": 13,
      "text": "ותקרא שם יהוה הדבר אליה אתה אל ראי כי אמרה הגם הלם ראיתי אחרי ראי׃"
    },
    {
      "verse": 14,
      "text": "על כן קרא לבאר באר לחי ראי הנה בין קדש ובין ברד׃"
    },
    {
      "verse": 15,
      "text": "ותלד הגר לאברם בן ויקרא אברם שם בנו אשר ילדה הגר ישמעאל׃"
    },
    {
      "verse": 16,
      "text": "ואברם בן שמנים שנה ושש שנים בלדת הגר את ישמעאל לאברם׃"
    }
  ]
}
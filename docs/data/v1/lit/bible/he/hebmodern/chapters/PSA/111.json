{
  "book_id": "PSA",
  "chapter": 111,
  "verses": [
    {
      "verse": 1,
      "text": "הללו יה אודה יהוה בכל לבב בסוד ישרים ועדה׃"
    },
    {
      "verse": 2,
      "text": "גדלים מעשי יהוה דרושים לכל חפציהם׃"
    },
    {
      "verse": 3,
      "text": "הוד והדר פעלו וצדקתו עמדת לעד׃"
    },
    {
      "verse": 4,
      "text": "זכר עשה לנפלאתיו חנון ורחום יהוה׃"
    },
    {
      "verse": 5,
      "text": "טרף נתן ליראיו יזכר לעולם בריתו׃"
    },
    {
      "verse": 6,
      "text": "כח מעשיו הגיד לעמו לתת להם נחלת גוים׃"
    },
    {
      "verse": 7,
      "text": "מעשי ידיו אמת ומשפט נאמנים כל פקודיו׃"
    },
    {
      "verse": 8,
      "text": "סמוכים לעד לעולם עשוים באמת וישר׃"
    },
    {
      "verse": 9,
      "text": "פדות שלח לעמו צוה לעולם בריתו קדוש ונורא שמו׃"
    },
    {
      "verse": 10,
      "text": "ראשית חכמה יראת יהוה שכל טוב לכל עשיהם תהלתו עמדת לעד׃"
    }
  ]
}
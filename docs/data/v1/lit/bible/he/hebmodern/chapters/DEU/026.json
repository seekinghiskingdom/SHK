{
  "book_id": "DEU",
  "chapter": 26,
  "verses": [
    {
      "verse": 1,
      "text": "והיה כי תבוא אל הארץ אשר יהוה אלהיך נתן לך נחלה וירשתה וישבת בה׃"
    },
    {
      "verse": 2,
      "text": "ולקחת מראשית כל פרי האדמה אשר תביא מארצך אשר יהוה אלהיך נתן לך ושמת בטנא והלכת אל המקום אשר יבחר יהוה אלהיך לשכן שמו שם׃"
    },
    {
      "verse": 3,
      "text": "ובאת אל הכהן אשר יהיה בימים ההם ואמרת אליו הגדתי היום ליהוה אלהיך כי באתי אל הארץ אשר נשבע יהוה לאבתינו לתת לנו׃"
    },
    {
      "verse": 4,
      "text": "ולקח הכהן הטנא מידך והניחו לפני מזבח יהוה אלהיך׃"
    },
    {
      "verse": 5,
      "text": "וענית ואמרת לפני יהוה אלהיך ארמי אבד אבי וירד מצרימה ויגר שם במתי מעט ויהי שם לגוי גדול עצום ורב׃"
    },
    {
      "verse": 6,
      "text": "וירעו אתנו המצרים ויענונו ויתנו עלינו עבדה קשה׃"
    },
    {
      "verse": 7,
      "text": "ונצעק אל יהוה אלהי אבתינו וישמע יהוה את קלנו וירא את ענינו ואת עמלנו ואת לחצנו׃"
    },
    {
      "verse": 8,
      "text": "ויוצאנו יהוה ממצרים ביד חזקה ובזרע נטויה ובמרא גדל ובאתות ובמפתים׃"
    },
    {
      "verse": 9,
      "text": "ויבאנו אל המקום הזה ויתן לנו את הארץ הזאת ארץ זבת חלב ודבש׃"
    },
    {
      "verse": 10,
      "text": "ועתה הנה הבאתי את ראשית פרי האדמה אשר נתתה לי יהוה והנחתו לפני יהוה אלהיך והשתחוית לפני יהוה אלהיך׃"
    },
    {
      "verse": 11,
      "text": "ושמחת בכל הטוב אשר נתן לך יהוה אלהיך ולביתך אתה והלוי והגר אשר בקרבך׃"
    },
    {
      "verse": 12,
      "text": "כי תכלה לעשר את כל מעשר תבואתך בשנה השלישת שנת המעשר ונתתה ללוי לגר ליתום ולאלמנה ואכלו בשעריך ושבעו׃"
    },
    {
      "verse": 13,
      "text": "ואמרת לפני יהוה אלהיך בערתי הקדש מן הבית וגם נתתיו ללוי ולגר ליתום ולאלמנה ככל מצותך אשר צויתני לא עברתי ממצותיך ולא שכחתי׃"
    },
    {
      "verse": 14,
      "text": "לא אכלתי באני ממנו ולא בערתי ממנו בטמא ולא נתתי ממנו למת שמעתי בקול יהוה אלהי עשיתי ככל אשר צויתני׃"
    },
    {
      "verse": 15,
      "text": "השקיפה ממעון קדשך מן השמים וברך את עמך את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש׃"
    },
    {
      "verse": 16,
      "text": "היום הזה יהוה אלהיך מצוך לעשות את החקים האלה ואת המשפטים ושמרת ועשית אותם בכל לבבך ובכל נפשך׃"
    },
    {
      "verse": 17,
      "text": "את יהוה האמרת היום להיות לך לאלהים וללכת בדרכיו ולשמר חקיו ומצותיו ומשפטיו ולשמע בקלו׃"
    },
    {
      "verse": 18,
      "text": "ויהוה האמירך היום להיות לו לעם סגלה כאשר דבר לך ולשמר כל מצותיו׃"
    },
    {
      "verse": 19,
      "text": "ולתתך עליון על כל הגוים אשר עשה לתהלה ולשם ולתפארת ולהיתך עם קדש ליהוה אלהיך כאשר דבר׃"
    }
  ]
}
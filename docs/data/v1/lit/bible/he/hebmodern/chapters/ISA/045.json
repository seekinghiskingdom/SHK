{
  "book_id": "ISA",
  "chapter": 45,
  "verses": [
    {
      "verse": 1,
      "text": "כה אמר יהוה למשיחו לכורש אשר החזקתי בימינו לרד לפניו גוים ומתני מלכים אפתח לפתח לפניו דלתים ושערים לא יסגרו׃"
    },
    {
      "verse": 2,
      "text": "אני לפניך אלך והדורים אושר דלתות נחושה אשבר ובריחי ברזל אגדע׃"
    },
    {
      "verse": 3,
      "text": "ונתתי לך אוצרות חשך ומטמני מסתרים למען תדע כי אני יהוה הקורא בשמך אלהי ישראל׃"
    },
    {
      "verse": 4,
      "text": "למען עבדי יעקב וישראל בחירי ואקרא לך בשמך אכנך ולא ידעתני׃"
    },
    {
      "verse": 5,
      "text": "אני יהוה ואין עוד זולתי אין אלהים אאזרך ולא ידעתני׃"
    },
    {
      "verse": 6,
      "text": "למען ידעו ממזרח שמש וממערבה כי אפס בלעדי אני יהוה ואין עוד׃"
    },
    {
      "verse": 7,
      "text": "יוצר אור ובורא חשך עשה שלום ובורא רע אני יהוה עשה כל אלה׃"
    },
    {
      "verse": 8,
      "text": "הרעיפו שמים ממעל ושחקים יזלו צדק תפתח ארץ ויפרו ישע וצדקה תצמיח יחד אני יהוה בראתיו׃"
    },
    {
      "verse": 9,
      "text": "הוי רב את יצרו חרש את חרשי אדמה היאמר חמר ליצרו מה תעשה ופעלך אין ידים לו׃"
    },
    {
      "verse": 10,
      "text": "הוי אמר לאב מה תוליד ולאשה מה תחילין׃"
    },
    {
      "verse": 11,
      "text": "כה אמר יהוה קדוש ישראל ויצרו האתיות שאלוני על בני ועל פעל ידי תצוני׃"
    },
    {
      "verse": 12,
      "text": "אנכי עשיתי ארץ ואדם עליה בראתי אני ידי נטו שמים וכל צבאם צויתי׃"
    },
    {
      "verse": 13,
      "text": "אנכי העירתהו בצדק וכל דרכיו אישר הוא יבנה עירי וגלותי ישלח לא במחיר ולא בשחד אמר יהוה צבאות׃"
    },
    {
      "verse": 14,
      "text": "כה אמר יהוה יגיע מצרים וסחר כוש וסבאים אנשי מדה עליך יעברו ולך יהיו אחריך ילכו בזקים יעברו ואליך ישתחוו אליך יתפללו אך בך אל ואין עוד אפס אלהים׃"
    },
    {
      "verse": 15,
      "text": "אכן אתה אל מסתתר אלהי ישראל מושיע׃"
    },
    {
      "verse": 16,
      "text": "בושו וגם נכלמו כלם יחדו הלכו בכלמה חרשי צירים׃"
    },
    {
      "verse": 17,
      "text": "ישראל נושע ביהוה תשועת עולמים לא תבשו ולא תכלמו עד עולמי עד׃"
    },
    {
      "verse": 18,
      "text": "כי כה אמר יהוה בורא השמים הוא האלהים יצר הארץ ועשה הוא כוננה לא תהו בראה לשבת יצרה אני יהוה ואין עוד׃"
    },
    {
      "verse": 19,
      "text": "לא בסתר דברתי במקום ארץ חשך לא אמרתי לזרע יעקב תהו בקשוני אני יהוה דבר צדק מגיד מישרים׃"
    },
    {
      "verse": 20,
      "text": "הקבצו ובאו התנגשו יחדו פליטי הגוים לא ידעו הנשאים את עץ פסלם ומתפללים אל אל לא יושיע׃"
    },
    {
      "verse": 21,
      "text": "הגידו והגישו אף יועצו יחדו מי השמיע זאת מקדם מאז הגידה הלוא אני יהוה ואין עוד אלהים מבלעדי אל צדיק ומושיע אין זולתי׃"
    },
    {
      "verse": 22,
      "text": "פנו אלי והושעו כל אפסי ארץ כי אני אל ואין עוד׃"
    },
    {
      "verse": 23,
      "text": "בי נשבעתי יצא מפי צדקה דבר ולא ישוב כי לי תכרע כל ברך תשבע כל לשון׃"
    },
    {
      "verse": 24,
      "text": "אך ביהוה לי אמר צדקות ועז עדיו יבוא ויבשו כל הנחרים בו׃"
    },
    {
      "verse": 25,
      "text": "ביהוה יצדקו ויתהללו כל זרע ישראל׃"
    }
  ]
}
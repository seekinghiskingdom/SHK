{
  "book_id": "PSA",
  "chapter": 143,
  "verses": [
    {
      "verse": 1,
      "text": "מזמור לדוד יהוה שמע תפלתי האזינה אל תחנוני באמנתך ענני בצדקתך׃"
    },
    {
      "verse": 2,
      "text": "ואל תבוא במשפט את עבדך כי לא יצדק לפניך כל חי׃"
    },
    {
      "verse": 3,
      "text": "כי רדף אויב נפשי דכא לארץ חיתי הושיבני במחשכים כמתי עולם׃"
    },
    {
      "verse": 4,
      "text": "ותתעטף עלי רוחי בתוכי ישתומם לבי׃"
    },
    {
      "verse": 5,
      "text": "זכרתי ימים מקדם הגיתי בכל פעלך במעשה ידיך אשוחח׃"
    },
    {
      "verse": 6,
      "text": "פרשתי ידי אליך נפשי כארץ עיפה לך סלה׃"
    },
    {
      "verse": 7,
      "text": "מהר ענני יהוה כלתה רוחי אל תסתר פניך ממני ונמשלתי עם ירדי בור׃"
    },
    {
      "verse": 8,
      "text": "השמיעני בבקר חסדך כי בך בטחתי הודיעני דרך זו אלך כי אליך נשאתי נפשי׃"
    },
    {
      "verse": 9,
      "text": "הצילני מאיבי יהוה אליך כסתי׃"
    },
    {
      "verse": 10,
      "text": "למדני לעשות רצונך כי אתה אלוהי רוחך טובה תנחני בארץ מישור׃"
    },
    {
      "verse": 11,
      "text": "למען שמך יהוה תחיני בצדקתך תוציא מצרה נפשי׃"
    },
    {
      "verse": 12,
      "text": "ובחסדך תצמית איבי והאבדת כל צררי נפשי כי אני עבדך׃"
    }
  ]
}
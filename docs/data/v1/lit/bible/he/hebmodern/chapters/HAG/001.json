{
  "book_id": "HAG",
  "chapter": 1,
  "verses": [
    {
      "verse": 1,
      "text": "בשנת שתים לדריוש המלך בחדש הששי ביום אחד לחדש היה דבר יהוה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר׃"
    },
    {
      "verse": 2,
      "text": "כה אמר יהוה צבאות לאמר העם הזה אמרו לא עת בא עת בית יהוה להבנות׃"
    },
    {
      "verse": 3,
      "text": "ויהי דבר יהוה ביד חגי הנביא לאמר׃"
    },
    {
      "verse": 4,
      "text": "העת לכם אתם לשבת בבתיכם ספונים והבית הזה חרב׃"
    },
    {
      "verse": 5,
      "text": "ועתה כה אמר יהוה צבאות שימו לבבכם על דרכיכם׃"
    },
    {
      "verse": 6,
      "text": "זרעתם הרבה והבא מעט אכול ואין לשבעה שתו ואין לשכרה לבוש ואין לחם לו והמשתכר משתכר אל צרור נקוב׃"
    },
    {
      "verse": 7,
      "text": "כה אמר יהוה צבאות שימו לבבכם על דרכיכם׃"
    },
    {
      "verse": 8,
      "text": "עלו ההר והבאתם עץ ובנו הבית וארצה בו ואכבד אמר יהוה׃"
    },
    {
      "verse": 9,
      "text": "פנה אל הרבה והנה למעט והבאתם הבית ונפחתי בו יען מה נאם יהוה צבאות יען ביתי אשר הוא חרב ואתם רצים איש לביתו׃"
    },
    {
      "verse": 10,
      "text": "על כן עליכם כלאו שמים מטל והארץ כלאה יבולה׃"
    },
    {
      "verse": 11,
      "text": "ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה ועל האדם ועל הבהמה ועל כל יגיע כפים׃"
    },
    {
      "verse": 12,
      "text": "וישמע זרבבל בן שלתיאל ויהושע בן יהוצדק הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו יהוה אלהיהם וייראו העם מפני יהוה׃"
    },
    {
      "verse": 13,
      "text": "ויאמר חגי מלאך יהוה במלאכות יהוה לעם לאמר אני אתכם נאם יהוה׃"
    },
    {
      "verse": 14,
      "text": "ויער יהוה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם ויבאו ויעשו מלאכה בבית יהוה צבאות אלהיהם׃"
    },
    {
      "verse": 15,
      "text": "ביום עשרים וארבעה לחדש בששי בשנת שתים לדריוש המלך׃"
    }
  ]
}
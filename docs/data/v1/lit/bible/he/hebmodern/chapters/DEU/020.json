{
  "book_id": "DEU",
  "chapter": 20,
  "verses": [
    {
      "verse": 1,
      "text": "כי תצא למלחמה על איביך וראית סוס ורכב עם רב ממך לא תירא מהם כי יהוה אלהיך עמך המעלך מארץ מצרים׃"
    },
    {
      "verse": 2,
      "text": "והיה כקרבכם אל המלחמה ונגש הכהן ודבר אל העם׃"
    },
    {
      "verse": 3,
      "text": "ואמר אלהם שמע ישראל אתם קרבים היום למלחמה על איביכם אל ירך לבבכם אל תיראו ואל תחפזו ואל תערצו מפניהם׃"
    },
    {
      "verse": 4,
      "text": "כי יהוה אלהיכם ההלך עמכם להלחם לכם עם איביכם להושיע אתכם׃"
    },
    {
      "verse": 5,
      "text": "ודברו השטרים אל העם לאמר מי האיש אשר בנה בית חדש ולא חנכו ילך וישב לביתו פן ימות במלחמה ואיש אחר יחנכנו׃"
    },
    {
      "verse": 6,
      "text": "ומי האיש אשר נטע כרם ולא חללו ילך וישב לביתו פן ימות במלחמה ואיש אחר יחללנו׃"
    },
    {
      "verse": 7,
      "text": "ומי האיש אשר ארש אשה ולא לקחה ילך וישב לביתו פן ימות במלחמה ואיש אחר יקחנה׃"
    },
    {
      "verse": 8,
      "text": "ויספו השטרים לדבר אל העם ואמרו מי האיש הירא ורך הלבב ילך וישב לביתו ולא ימס את לבב אחיו כלבבו׃"
    },
    {
      "verse": 9,
      "text": "והיה ככלת השטרים לדבר אל העם ופקדו שרי צבאות בראש העם׃"
    },
    {
      "verse": 10,
      "text": "כי תקרב אל עיר להלחם עליה וקראת אליה לשלום׃"
    },
    {
      "verse": 11,
      "text": "והיה אם שלום תענך ופתחה לך והיה כל העם הנמצא בה יהיו לך למס ועבדוך׃"
    },
    {
      "verse": 12,
      "text": "ואם לא תשלים עמך ועשתה עמך מלחמה וצרת עליה׃"
    },
    {
      "verse": 13,
      "text": "ונתנה יהוה אלהיך בידך והכית את כל זכורה לפי חרב׃"
    },
    {
      "verse": 14,
      "text": "רק הנשים והטף והבהמה וכל אשר יהיה בעיר כל שללה תבז לך ואכלת את שלל איביך אשר נתן יהוה אלהיך לך׃"
    },
    {
      "verse": 15,
      "text": "כן תעשה לכל הערים הרחקת ממך מאד אשר לא מערי הגוים האלה הנה׃"
    },
    {
      "verse": 16,
      "text": "רק מערי העמים האלה אשר יהוה אלהיך נתן לך נחלה לא תחיה כל נשמה׃"
    },
    {
      "verse": 17,
      "text": "כי החרם תחרימם החתי והאמרי הכנעני והפרזי החוי והיבוסי כאשר צוך יהוה אלהיך׃"
    },
    {
      "verse": 18,
      "text": "למען אשר לא ילמדו אתכם לעשות ככל תועבתם אשר עשו לאלהיהם וחטאתם ליהוה אלהיכם׃"
    },
    {
      "verse": 19,
      "text": "כי תצור אל עיר ימים רבים להלחם עליה לתפשה לא תשחית את עצה לנדח עליו גרזן כי ממנו תאכל ואתו לא תכרת כי האדם עץ השדה לבא מפניך במצור׃"
    },
    {
      "verse": 20,
      "text": "רק עץ אשר תדע כי לא עץ מאכל הוא אתו תשחית וכרת ובנית מצור על העיר אשר הוא עשה עמך מלחמה עד רדתה׃"
    }
  ]
}
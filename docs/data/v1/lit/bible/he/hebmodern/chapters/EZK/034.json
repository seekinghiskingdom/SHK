{
  "book_id": "EZK",
  "chapter": 34,
  "verses": [
    {
      "verse": 1,
      "text": "ויהי דבר יהוה אלי לאמר׃"
    },
    {
      "verse": 2,
      "text": "בן אדם הנבא על רועי ישראל הנבא ואמרת אליהם לרעים כה אמר אדני יהוה הוי רעי ישראל אשר היו רעים אותם הלוא הצאן ירעו הרעים׃"
    },
    {
      "verse": 3,
      "text": "את החלב תאכלו ואת הצמר תלבשו הבריאה תזבחו הצאן לא תרעו׃"
    },
    {
      "verse": 4,
      "text": "את הנחלות לא חזקתם ואת החולה לא רפאתם ולנשברת לא חבשתם ואת הנדחת לא השבתם ואת האבדת לא בקשתם ובחזקה רדיתם אתם ובפרך׃"
    },
    {
      "verse": 5,
      "text": "ותפוצינה מבלי רעה ותהיינה לאכלה לכל חית השדה ותפוצינה׃"
    },
    {
      "verse": 6,
      "text": "ישגו צאני בכל ההרים ועל כל גבעה רמה ועל כל פני הארץ נפצו צאני ואין דורש ואין מבקש׃"
    },
    {
      "verse": 7,
      "text": "לכן רעים שמעו את דבר יהוה׃"
    },
    {
      "verse": 8,
      "text": "חי אני נאם אדני יהוה אם לא יען היות צאני לבז ותהיינה צאני לאכלה לכל חית השדה מאין רעה ולא דרשו רעי את צאני וירעו הרעים אותם ואת צאני לא רעו׃"
    },
    {
      "verse": 9,
      "text": "לכן הרעים שמעו דבר יהוה׃"
    },
    {
      "verse": 10,
      "text": "כה אמר אדני יהוה הנני אל הרעים ודרשתי את צאני מידם והשבתים מרעות צאן ולא ירעו עוד הרעים אותם והצלתי צאני מפיהם ולא תהיין להם לאכלה׃"
    },
    {
      "verse": 11,
      "text": "כי כה אמר אדני יהוה הנני אני ודרשתי את צאני ובקרתים׃"
    },
    {
      "verse": 12,
      "text": "כבקרת רעה עדרו ביום היותו בתוך צאנו נפרשות כן אבקר את צאני והצלתי אתהם מכל המקומת אשר נפצו שם ביום ענן וערפל׃"
    },
    {
      "verse": 13,
      "text": "והוצאתים מן העמים וקבצתים מן הארצות והביאתים אל אדמתם ורעיתים אל הרי ישראל באפיקים ובכל מושבי הארץ׃"
    },
    {
      "verse": 14,
      "text": "במרעה טוב ארעה אתם ובהרי מרום ישראל יהיה נוהם שם תרבצנה בנוה טוב ומרעה שמן תרעינה אל הרי ישראל׃"
    },
    {
      "verse": 15,
      "text": "אני ארעה צאני ואני ארביצם נאם אדני יהוה׃"
    },
    {
      "verse": 16,
      "text": "את האבדת אבקש ואת הנדחת אשיב ולנשברת אחבש ואת החולה אחזק ואת השמנה ואת החזקה אשמיד ארענה במשפט׃"
    },
    {
      "verse": 17,
      "text": "ואתנה צאני כה אמר אדני יהוה הנני שפט בין שה לשה לאילים ולעתודים׃"
    },
    {
      "verse": 18,
      "text": "המעט מכם המרעה הטוב תרעו ויתר מרעיכם תרמסו ברגליכם ומשקע מים תשתו ואת הנותרים ברגליכם תרפשון׃"
    },
    {
      "verse": 19,
      "text": "וצאני מרמס רגליכם תרעינה ומרפש רגליכם תשתינה׃"
    },
    {
      "verse": 20,
      "text": "לכן כה אמר אדני יהוה אליהם הנני אני ושפטתי בין שה בריה ובין שה רזה׃"
    },
    {
      "verse": 21,
      "text": "יען בצד ובכתף תהדפו ובקרניכם תנגחו כל הנחלות עד אשר הפיצותם אותנה אל החוצה׃"
    },
    {
      "verse": 22,
      "text": "והושעתי לצאני ולא תהיינה עוד לבז ושפטתי בין שה לשה׃"
    },
    {
      "verse": 23,
      "text": "והקמתי עליהם רעה אחד ורעה אתהן את עבדי דויד הוא ירעה אתם והוא יהיה להן לרעה׃"
    },
    {
      "verse": 24,
      "text": "ואני יהוה אהיה להם לאלהים ועבדי דוד נשיא בתוכם אני יהוה דברתי׃"
    },
    {
      "verse": 25,
      "text": "וכרתי להם ברית שלום והשבתי חיה רעה מן הארץ וישבו במדבר לבטח וישנו ביערים׃"
    },
    {
      "verse": 26,
      "text": "ונתתי אותם וסביבות גבעתי ברכה והורדתי הגשם בעתו גשמי ברכה יהיו׃"
    },
    {
      "verse": 27,
      "text": "ונתן עץ השדה את פריו והארץ תתן יבולה והיו על אדמתם לבטח וידעו כי אני יהוה בשברי את מטות עלם והצלתים מיד העבדים בהם׃"
    },
    {
      "verse": 28,
      "text": "ולא יהיו עוד בז לגוים וחית הארץ לא תאכלם וישבו לבטח ואין מחריד׃"
    },
    {
      "verse": 29,
      "text": "והקמתי להם מטע לשם ולא יהיו עוד אספי רעב בארץ ולא ישאו עוד כלמת הגוים׃"
    },
    {
      "verse": 30,
      "text": "וידעו כי אני יהוה אלהיהם אתם והמה עמי בית ישראל נאם אדני יהוה׃"
    },
    {
      "verse": 31,
      "text": "ואתן צאני צאן מרעיתי אדם אתם אני אלהיכם נאם אדני יהוה׃"
    }
  ]
}
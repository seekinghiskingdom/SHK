{
  "book_id": "NUM",
  "chapter": 15,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל בני ישראל ואמרת אלהם כי תבאו אל ארץ מושבתיכם אשר אני נתן לכם׃"
    },
    {
      "verse": 3,
      "text": "ועשיתם אשה ליהוה עלה או זבח לפלא נדר או בנדבה או במעדיכם לעשות ריח ניחח ליהוה מן הבקר או מן הצאן׃"
    },
    {
      "verse": 4,
      "text": "והקריב המקריב קרבנו ליהוה מנחה סלת עשרון בלול ברבעית ההין שמן׃"
    },
    {
      "verse": 5,
      "text": "ויין לנסך רביעית ההין תעשה על העלה או לזבח לכבש האחד׃"
    },
    {
      "verse": 6,
      "text": "או לאיל תעשה מנחה סלת שני עשרנים בלולה בשמן שלשית ההין׃"
    },
    {
      "verse": 7,
      "text": "ויין לנסך שלשית ההין תקריב ריח ניחח ליהוה׃"
    },
    {
      "verse": 8,
      "text": "וכי תעשה בן בקר עלה או זבח לפלא נדר או שלמים ליהוה׃"
    },
    {
      "verse": 9,
      "text": "והקריב על בן הבקר מנחה סלת שלשה עשרנים בלול בשמן חצי ההין׃"
    },
    {
      "verse": 10,
      "text": "ויין תקריב לנסך חצי ההין אשה ריח ניחח ליהוה׃"
    },
    {
      "verse": 11,
      "text": "ככה יעשה לשור האחד או לאיל האחד או לשה בכבשים או בעזים׃"
    },
    {
      "verse": 12,
      "text": "כמספר אשר תעשו ככה תעשו לאחד כמספרם׃"
    },
    {
      "verse": 13,
      "text": "כל האזרח יעשה ככה את אלה להקריב אשה ריח ניחח ליהוה׃"
    },
    {
      "verse": 14,
      "text": "וכי יגור אתכם גר או אשר בתוככם לדרתיכם ועשה אשה ריח ניחח ליהוה כאשר תעשו כן יעשה׃"
    },
    {
      "verse": 15,
      "text": "הקהל חקה אחת לכם ולגר הגר חקת עולם לדרתיכם ככם כגר יהיה לפני יהוה׃"
    },
    {
      "verse": 16,
      "text": "תורה אחת ומשפט אחד יהיה לכם ולגר הגר אתכם׃"
    },
    {
      "verse": 17,
      "text": "וידבר יהוה אל משה לאמר׃"
    },
    {
      "verse": 18,
      "text": "דבר אל בני ישראל ואמרת אלהם בבאכם אל הארץ אשר אני מביא אתכם שמה׃"
    },
    {
      "verse": 19,
      "text": "והיה באכלכם מלחם הארץ תרימו תרומה ליהוה׃"
    },
    {
      "verse": 20,
      "text": "ראשית ערסתכם חלה תרימו תרומה כתרומת גרן כן תרימו אתה׃"
    },
    {
      "verse": 21,
      "text": "מראשית ערסתיכם תתנו ליהוה תרומה לדרתיכם׃"
    },
    {
      "verse": 22,
      "text": "וכי תשגו ולא תעשו את כל המצות האלה אשר דבר יהוה אל משה׃"
    },
    {
      "verse": 23,
      "text": "את כל אשר צוה יהוה אליכם ביד משה מן היום אשר צוה יהוה והלאה לדרתיכם׃"
    },
    {
      "verse": 24,
      "text": "והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים אחד לחטת׃"
    },
    {
      "verse": 25,
      "text": "וכפר הכהן על כל עדת בני ישראל ונסלח להם כי שגגה הוא והם הביאו את קרבנם אשה ליהוה וחטאתם לפני יהוה על שגגתם׃"
    },
    {
      "verse": 26,
      "text": "ונסלח לכל עדת בני ישראל ולגר הגר בתוכם כי לכל העם בשגגה׃"
    },
    {
      "verse": 27,
      "text": "ואם נפש אחת תחטא בשגגה והקריבה עז בת שנתה לחטאת׃"
    },
    {
      "verse": 28,
      "text": "וכפר הכהן על הנפש השגגת בחטאה בשגגה לפני יהוה לכפר עליו ונסלח לו׃"
    },
    {
      "verse": 29,
      "text": "האזרח בבני ישראל ולגר הגר בתוכם תורה אחת יהיה לכם לעשה בשגגה׃"
    },
    {
      "verse": 30,
      "text": "והנפש אשר תעשה ביד רמה מן האזרח ומן הגר את יהוה הוא מגדף ונכרתה הנפש ההוא מקרב עמה׃"
    },
    {
      "verse": 31,
      "text": "כי דבר יהוה בזה ואת מצותו הפר הכרת תכרת הנפש ההוא עונה בה׃"
    },
    {
      "verse": 32,
      "text": "ויהיו בני ישראל במדבר וימצאו איש מקשש עצים ביום השבת׃"
    },
    {
      "verse": 33,
      "text": "ויקריבו אתו המצאים אתו מקשש עצים אל משה ואל אהרן ואל כל העדה׃"
    },
    {
      "verse": 34,
      "text": "ויניחו אתו במשמר כי לא פרש מה יעשה לו׃"
    },
    {
      "verse": 35,
      "text": "ויאמר יהוה אל משה מות יומת האיש רגום אתו באבנים כל העדה מחוץ למחנה׃"
    },
    {
      "verse": 36,
      "text": "ויציאו אתו כל העדה אל מחוץ למחנה וירגמו אתו באבנים וימת כאשר צוה יהוה את משה׃"
    },
    {
      "verse": 37,
      "text": "ויאמר יהוה אל משה לאמר׃"
    },
    {
      "verse": 38,
      "text": "דבר אל בני ישראל ואמרת אלהם ועשו להם ציצת על כנפי בגדיהם לדרתם ונתנו על ציצת הכנף פתיל תכלת׃"
    },
    {
      "verse": 39,
      "text": "והיה לכם לציצת וראיתם אתו וזכרתם את כל מצות יהוה ועשיתם אתם ולא תתרו אחרי לבבכם ואחרי עיניכם אשר אתם זנים אחריהם׃"
    },
    {
      "verse": 40,
      "text": "למען תזכרו ועשיתם את כל מצותי והייתם קדשים לאלהיכם׃"
    },
    {
      "verse": 41,
      "text": "אני יהוה אלהיכם אשר הוצאתי אתכם מארץ מצרים להיות לכם לאלהים אני יהוה אלהיכם׃"
    }
  ]
}
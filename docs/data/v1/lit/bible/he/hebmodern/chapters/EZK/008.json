{
  "book_id": "EZK",
  "chapter": 8,
  "verses": [
    {
      "verse": 1,
      "text": "ויהי בשנה הששית בששי בחמשה לחדש אני יושב בביתי וזקני יהודה יושבים לפני ותפל עלי שם יד אדני יהוה׃"
    },
    {
      "verse": 2,
      "text": "ואראה והנה דמות כמראה אש ממראה מתניו ולמטה אש וממתניו ולמעלה כמראה זהר כעין החשמלה׃"
    },
    {
      "verse": 3,
      "text": "וישלח תבנית יד ויקחני בציצת ראשי ותשא אתי רוח בין הארץ ובין השמים ותבא אתי ירושלמה במראות אלהים אל פתח שער הפנימית הפונה צפונה אשר שם מושב סמל הקנאה המקנה׃"
    },
    {
      "verse": 4,
      "text": "והנה שם כבוד אלהי ישראל כמראה אשר ראיתי בבקעה׃"
    },
    {
      "verse": 5,
      "text": "ויאמר אלי בן אדם שא נא עיניך דרך צפונה ואשא עיני דרך צפונה והנה מצפון לשער המזבח סמל הקנאה הזה בבאה׃"
    },
    {
      "verse": 6,
      "text": "ויאמר אלי בן אדם הראה אתה מהם עשים תועבות גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות׃"
    },
    {
      "verse": 7,
      "text": "ויבא אתי אל פתח החצר ואראה והנה חר אחד בקיר׃"
    },
    {
      "verse": 8,
      "text": "ויאמר אלי בן אדם חתר נא בקיר ואחתר בקיר והנה פתח אחד׃"
    },
    {
      "verse": 9,
      "text": "ויאמר אלי בא וראה את התועבות הרעות אשר הם עשים פה׃"
    },
    {
      "verse": 10,
      "text": "ואבוא ואראה והנה כל תבנית רמש ובהמה שקץ וכל גלולי בית ישראל מחקה על הקיר סביב סביב׃"
    },
    {
      "verse": 11,
      "text": "ושבעים איש מזקני בית ישראל ויאזניהו בן שפן עמד בתוכם עמדים לפניהם ואיש מקטרתו בידו ועתר ענן הקטרת עלה׃"
    },
    {
      "verse": 12,
      "text": "ויאמר אלי הראית בן אדם אשר זקני בית ישראל עשים בחשך איש בחדרי משכיתו כי אמרים אין יהוה ראה אתנו עזב יהוה את הארץ׃"
    },
    {
      "verse": 13,
      "text": "ויאמר אלי עוד תשוב תראה תועבות גדלות אשר המה עשים׃"
    },
    {
      "verse": 14,
      "text": "ויבא אתי אל פתח שער בית יהוה אשר אל הצפונה והנה שם הנשים ישבות מבכות את התמוז׃"
    },
    {
      "verse": 15,
      "text": "ויאמר אלי הראית בן אדם עוד תשוב תראה תועבות גדלות מאלה׃"
    },
    {
      "verse": 16,
      "text": "ויבא אתי אל חצר בית יהוה הפנימית והנה פתח היכל יהוה בין האולם ובין המזבח כעשרים וחמשה איש אחריהם אל היכל יהוה ופניהם קדמה והמה משתחויתם קדמה לשמש׃"
    },
    {
      "verse": 17,
      "text": "ויאמר אלי הראית בן אדם הנקל לבית יהודה מעשות את התועבות אשר עשו פה כי מלאו את הארץ חמס וישבו להכעיסני והנם שלחים את הזמורה אל אפם׃"
    },
    {
      "verse": 18,
      "text": "וגם אני אעשה בחמה לא תחוס עיני ולא אחמל וקראו באזני קול גדול ולא אשמע אותם׃"
    }
  ]
}
{
  "book_id": "AMO",
  "chapter": 4,
  "verses": [
    {
      "verse": 1,
      "text": "שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה׃"
    },
    {
      "verse": 2,
      "text": "נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה׃"
    },
    {
      "verse": 3,
      "text": "ופרצים תצאנה אשה נגדה והשלכתנה ההרמונה נאם יהוה׃"
    },
    {
      "verse": 4,
      "text": "באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם׃"
    },
    {
      "verse": 5,
      "text": "וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה׃"
    },
    {
      "verse": 6,
      "text": "וגם אני נתתי לכם נקיון שנים בכל עריכם וחסר לחם בכל מקומתיכם ולא שבתם עדי נאם יהוה׃"
    },
    {
      "verse": 7,
      "text": "וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא תמטיר עליה תיבש׃"
    },
    {
      "verse": 8,
      "text": "ונעו שתים שלש ערים אל עיר אחת לשתות מים ולא ישבעו ולא שבתם עדי נאם יהוה׃"
    },
    {
      "verse": 9,
      "text": "הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא שבתם עדי נאם יהוה׃"
    },
    {
      "verse": 10,
      "text": "שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא שבתם עדי נאם יהוה׃"
    },
    {
      "verse": 11,
      "text": "הפכתי בכם כמהפכת אלהים את סדם ואת עמרה ותהיו כאוד מצל משרפה ולא שבתם עדי נאם יהוה׃"
    },
    {
      "verse": 12,
      "text": "לכן כה אעשה לך ישראל עקב כי זאת אעשה לך הכון לקראת אלהיך ישראל׃"
    },
    {
      "verse": 13,
      "text": "כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ יהוה אלהי צבאות שמו׃"
    }
  ]
}
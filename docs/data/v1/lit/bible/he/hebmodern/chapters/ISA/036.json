{
  "book_id": "ISA",
  "chapter": 36,
  "verses": [
    {
      "verse": 1,
      "text": "ויהי בארבע עשרה שנה למלך חזקיהו עלה סנחריב מלך אשור על כל ערי יהודה הבצרות ויתפשם׃"
    },
    {
      "verse": 2,
      "text": "וישלח מלך אשור את רב שקה מלכיש ירושלמה אל המלך חזקיהו בחיל כבד ויעמד בתעלת הברכה העליונה במסלת שדה כובס׃"
    },
    {
      "verse": 3,
      "text": "ויצא אליו אליקים בן חלקיהו אשר על הבית ושבנא הספר ויואח בן אסף המזכיר׃"
    },
    {
      "verse": 4,
      "text": "ויאמר אליהם רב שקה אמרו נא אל חזקיהו כה אמר המלך הגדול מלך אשור מה הבטחון הזה אשר בטחת׃"
    },
    {
      "verse": 5,
      "text": "אמרתי אך דבר שפתים עצה וגבורה למלחמה עתה על מי בטחת כי מרדת בי׃"
    },
    {
      "verse": 6,
      "text": "הנה בטחת על משענת הקנה הרצוץ הזה על מצרים אשר יסמך איש עליו ובא בכפו ונקבה כן פרעה מלך מצרים לכל הבטחים עליו׃"
    },
    {
      "verse": 7,
      "text": "וכי תאמר אלי אל יהוה אלהינו בטחנו הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו׃"
    },
    {
      "verse": 8,
      "text": "ועתה התערב נא את אדני המלך אשור ואתנה לך אלפים סוסים אם תוכל לתת לך רכבים עליהם׃"
    },
    {
      "verse": 9,
      "text": "ואיך תשיב את פני פחת אחד עבדי אדני הקטנים ותבטח לך על מצרים לרכב ולפרשים׃"
    },
    {
      "verse": 10,
      "text": "ועתה המבלעדי יהוה עליתי על הארץ הזאת להשחיתה יהוה אמר אלי עלה אל הארץ הזאת והשחיתה׃"
    },
    {
      "verse": 11,
      "text": "ויאמר אליקים ושבנא ויואח אל רב שקה דבר נא אל עבדיך ארמית כי שמעים אנחנו ואל תדבר אלינו יהודית באזני העם אשר על החומה׃"
    },
    {
      "verse": 12,
      "text": "ויאמר רב שקה האל אדניך ואליך שלחני אדני לדבר את הדברים האלה הלא על האנשים הישבים על החומה לאכל את חראיהם ולשתות את שיניהם עמכם׃"
    },
    {
      "verse": 13,
      "text": "ויעמד רב שקה ויקרא בקול גדול יהודית ויאמר שמעו את דברי המלך הגדול מלך אשור׃"
    },
    {
      "verse": 14,
      "text": "כה אמר המלך אל ישא לכם חזקיהו כי לא יוכל להציל אתכם׃"
    },
    {
      "verse": 15,
      "text": "ואל יבטח אתכם חזקיהו אל יהוה לאמר הצל יצילנו יהוה לא תנתן העיר הזאת ביד מלך אשור׃"
    },
    {
      "verse": 16,
      "text": "אל תשמעו אל חזקיהו כי כה אמר המלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי בורו׃"
    },
    {
      "verse": 17,
      "text": "עד באי ולקחתי אתכם אל ארץ כארצכם ארץ דגן ותירוש ארץ לחם וכרמים׃"
    },
    {
      "verse": 18,
      "text": "פן יסית אתכם חזקיהו לאמר יהוה יצילנו ההצילו אלהי הגוים איש את ארצו מיד מלך אשור׃"
    },
    {
      "verse": 19,
      "text": "איה אלהי חמת וארפד איה אלהי ספרוים וכי הצילו את שמרון מידי׃"
    },
    {
      "verse": 20,
      "text": "מי בכל אלהי הארצות האלה אשר הצילו את ארצם מידי כי יציל יהוה את ירושלם מידי׃"
    },
    {
      "verse": 21,
      "text": "ויחרישו ולא ענו אתו דבר כי מצות המלך היא לאמר לא תענהו׃"
    },
    {
      "verse": 22,
      "text": "ויבא אליקים בן חלקיהו אשר על הבית ושבנא הסופר ויואח בן אסף המזכיר אל חזקיהו קרועי בגדים ויגידו לו את דברי רב שקה׃"
    }
  ]
}
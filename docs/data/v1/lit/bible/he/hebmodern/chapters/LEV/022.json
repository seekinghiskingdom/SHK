{
  "book_id": "LEV",
  "chapter": 22,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל אהרן ואל בניו וינזרו מקדשי בני ישראל ולא יחללו את שם קדשי אשר הם מקדשים לי אני יהוה׃"
    },
    {
      "verse": 3,
      "text": "אמר אלהם לדרתיכם כל איש אשר יקרב מכל זרעכם אל הקדשים אשר יקדישו בני ישראל ליהוה וטמאתו עליו ונכרתה הנפש ההוא מלפני אני יהוה׃"
    },
    {
      "verse": 4,
      "text": "איש איש מזרע אהרן והוא צרוע או זב בקדשים לא יאכל עד אשר יטהר והנגע בכל טמא נפש או איש אשר תצא ממנו שכבת זרע׃"
    },
    {
      "verse": 5,
      "text": "או איש אשר יגע בכל שרץ אשר יטמא לו או באדם אשר יטמא לו לכל טמאתו׃"
    },
    {
      "verse": 6,
      "text": "נפש אשר תגע בו וטמאה עד הערב ולא יאכל מן הקדשים כי אם רחץ בשרו במים׃"
    },
    {
      "verse": 7,
      "text": "ובא השמש וטהר ואחר יאכל מן הקדשים כי לחמו הוא׃"
    },
    {
      "verse": 8,
      "text": "נבלה וטרפה לא יאכל לטמאה בה אני יהוה׃"
    },
    {
      "verse": 9,
      "text": "ושמרו את משמרתי ולא ישאו עליו חטא ומתו בו כי יחללהו אני יהוה מקדשם׃"
    },
    {
      "verse": 10,
      "text": "וכל זר לא יאכל קדש תושב כהן ושכיר לא יאכל קדש׃"
    },
    {
      "verse": 11,
      "text": "וכהן כי יקנה נפש קנין כספו הוא יאכל בו ויליד ביתו הם יאכלו בלחמו׃"
    },
    {
      "verse": 12,
      "text": "ובת כהן כי תהיה לאיש זר הוא בתרומת הקדשים לא תאכל׃"
    },
    {
      "verse": 13,
      "text": "ובת כהן כי תהיה אלמנה וגרושה וזרע אין לה ושבה אל בית אביה כנעוריה מלחם אביה תאכל וכל זר לא יאכל בו׃"
    },
    {
      "verse": 14,
      "text": "ואיש כי יאכל קדש בשגגה ויסף חמשיתו עליו ונתן לכהן את הקדש׃"
    },
    {
      "verse": 15,
      "text": "ולא יחללו את קדשי בני ישראל את אשר ירימו ליהוה׃"
    },
    {
      "verse": 16,
      "text": "והשיאו אותם עון אשמה באכלם את קדשיהם כי אני יהוה מקדשם׃"
    },
    {
      "verse": 17,
      "text": "וידבר יהוה אל משה לאמר׃"
    },
    {
      "verse": 18,
      "text": "דבר אל אהרן ואל בניו ואל כל בני ישראל ואמרת אלהם איש איש מבית ישראל ומן הגר בישראל אשר יקריב קרבנו לכל נדריהם ולכל נדבותם אשר יקריבו ליהוה לעלה׃"
    },
    {
      "verse": 19,
      "text": "לרצנכם תמים זכר בבקר בכשבים ובעזים׃"
    },
    {
      "verse": 20,
      "text": "כל אשר בו מום לא תקריבו כי לא לרצון יהיה לכם׃"
    },
    {
      "verse": 21,
      "text": "ואיש כי יקריב זבח שלמים ליהוה לפלא נדר או לנדבה בבקר או בצאן תמים יהיה לרצון כל מום לא יהיה בו׃"
    },
    {
      "verse": 22,
      "text": "עורת או שבור או חרוץ או יבלת או גרב או ילפת לא תקריבו אלה ליהוה ואשה לא תתנו מהם על המזבח ליהוה׃"
    },
    {
      "verse": 23,
      "text": "ושור ושה שרוע וקלוט נדבה תעשה אתו ולנדר לא ירצה׃"
    },
    {
      "verse": 24,
      "text": "ומעוך וכתות ונתוק וכרות לא תקריבו ליהוה ובארצכם לא תעשו׃"
    },
    {
      "verse": 25,
      "text": "ומיד בן נכר לא תקריבו את לחם אלהיכם מכל אלה כי משחתם בהם מום בם לא ירצו לכם׃"
    },
    {
      "verse": 26,
      "text": "וידבר יהוה אל משה לאמר׃"
    },
    {
      "verse": 27,
      "text": "שור או כשב או עז כי יולד והיה שבעת ימים תחת אמו ומיום השמיני והלאה ירצה לקרבן אשה ליהוה׃"
    },
    {
      "verse": 28,
      "text": "ושור או שה אתו ואת בנו לא תשחטו ביום אחד׃"
    },
    {
      "verse": 29,
      "text": "וכי תזבחו זבח תודה ליהוה לרצנכם תזבחו׃"
    },
    {
      "verse": 30,
      "text": "ביום ההוא יאכל לא תותירו ממנו עד בקר אני יהוה׃"
    },
    {
      "verse": 31,
      "text": "ושמרתם מצותי ועשיתם אתם אני יהוה׃"
    },
    {
      "verse": 32,
      "text": "ולא תחללו את שם קדשי ונקדשתי בתוך בני ישראל אני יהוה מקדשכם׃"
    },
    {
      "verse": 33,
      "text": "המוציא אתכם מארץ מצרים להיות לכם לאלהים אני יהוה׃"
    }
  ]
}
{
  "book_id": "ISA",
  "chapter": 46,
  "verses": [
    {
      "verse": 1,
      "text": "כרע בל קרס נבו היו עצביהם לחיה ולבהמה נשאתיכם עמוסות משא לעיפה׃"
    },
    {
      "verse": 2,
      "text": "קרסו כרעו יחדו לא יכלו מלט משא ונפשם בשבי הלכה׃"
    },
    {
      "verse": 3,
      "text": "שמעו אלי בית יעקב וכל שארית בית ישראל העמסים מני בטן הנשאים מני רחם׃"
    },
    {
      "verse": 4,
      "text": "ועד זקנה אני הוא ועד שיבה אני אסבל אני עשיתי ואני אשא ואני אסבל ואמלט׃"
    },
    {
      "verse": 5,
      "text": "למי תדמיוני ותשוו ותמשלוני ונדמה׃"
    },
    {
      "verse": 6,
      "text": "הזלים זהב מכיס וכסף בקנה ישקלו ישכרו צורף ויעשהו אל יסגדו אף ישתחוו׃"
    },
    {
      "verse": 7,
      "text": "ישאהו על כתף יסבלהו ויניחהו תחתיו ויעמד ממקומו לא ימיש אף יצעק אליו ולא יענה מצרתו לא יושיענו׃"
    },
    {
      "verse": 8,
      "text": "זכרו זאת והתאששו השיבו פושעים על לב׃"
    },
    {
      "verse": 9,
      "text": "זכרו ראשנות מעולם כי אנכי אל ואין עוד אלהים ואפס כמוני׃"
    },
    {
      "verse": 10,
      "text": "מגיד מראשית אחרית ומקדם אשר לא נעשו אמר עצתי תקום וכל חפצי אעשה׃"
    },
    {
      "verse": 11,
      "text": "קרא ממזרח עיט מארץ מרחק איש עצתו אף דברתי אף אביאנה יצרתי אף אעשנה׃"
    },
    {
      "verse": 12,
      "text": "שמעו אלי אבירי לב הרחוקים מצדקה׃"
    },
    {
      "verse": 13,
      "text": "קרבתי צדקתי לא תרחק ותשועתי לא תאחר ונתתי בציון תשועה לישראל תפארתי׃"
    }
  ]
}
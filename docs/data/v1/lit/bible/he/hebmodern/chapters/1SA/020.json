{
  "book_id": "1SA",
  "chapter": 20,
  "verses": [
    {
      "verse": 1,
      "text": "ויברח דוד מנוית ברמה ויבא ויאמר לפני יהונתן מה עשיתי מה עוני ומה חטאתי לפני אביך כי מבקש את נפשי׃"
    },
    {
      "verse": 2,
      "text": "ויאמר לו חלילה לא תמות הנה לו עשה אבי דבר גדול או דבר קטן ולא יגלה את אזני ומדוע יסתיר אבי ממני את הדבר הזה אין זאת׃"
    },
    {
      "verse": 3,
      "text": "וישבע עוד דוד ויאמר ידע ידע אביך כי מצאתי חן בעיניך ויאמר אל ידע זאת יהונתן פן יעצב ואולם חי יהוה וחי נפשך כי כפשע ביני ובין המות׃"
    },
    {
      "verse": 4,
      "text": "ויאמר יהונתן אל דוד מה תאמר נפשך ואעשה לך׃"
    },
    {
      "verse": 5,
      "text": "ויאמר דוד אל יהונתן הנה חדש מחר ואנכי ישב אשב עם המלך לאכול ושלחתני ונסתרתי בשדה עד הערב השלשית׃"
    },
    {
      "verse": 6,
      "text": "אם פקד יפקדני אביך ואמרת נשאל נשאל ממני דוד לרוץ בית לחם עירו כי זבח הימים שם לכל המשפחה׃"
    },
    {
      "verse": 7,
      "text": "אם כה יאמר טוב שלום לעבדך ואם חרה יחרה לו דע כי כלתה הרעה מעמו׃"
    },
    {
      "verse": 8,
      "text": "ועשית חסד על עבדך כי בברית יהוה הבאת את עבדך עמך ואם יש בי עון המיתני אתה ועד אביך למה זה תביאני׃"
    },
    {
      "verse": 9,
      "text": "ויאמר יהונתן חלילה לך כי אם ידע אדע כי כלתה הרעה מעם אבי לבוא עליך ולא אתה אגיד לך׃"
    },
    {
      "verse": 10,
      "text": "ויאמר דוד אל יהונתן מי יגיד לי או מה יענך אביך קשה׃"
    },
    {
      "verse": 11,
      "text": "ויאמר יהונתן אל דוד לכה ונצא השדה ויצאו שניהם השדה׃"
    },
    {
      "verse": 12,
      "text": "ויאמר יהונתן אל דוד יהוה אלהי ישראל כי אחקר את אבי כעת מחר השלשית והנה טוב אל דוד ולא אז אשלח אליך וגליתי את אזנך׃"
    },
    {
      "verse": 13,
      "text": "כה יעשה יהוה ליהונתן וכה יסיף כי ייטב אל אבי את הרעה עליך וגליתי את אזנך ושלחתיך והלכת לשלום ויהי יהוה עמך כאשר היה עם אבי׃"
    },
    {
      "verse": 14,
      "text": "ולא אם עודני חי ולא תעשה עמדי חסד יהוה ולא אמות׃"
    },
    {
      "verse": 15,
      "text": "ולא תכרת את חסדך מעם ביתי עד עולם ולא בהכרת יהוה את איבי דוד איש מעל פני האדמה׃"
    },
    {
      "verse": 16,
      "text": "ויכרת יהונתן עם בית דוד ובקש יהוה מיד איבי דוד׃"
    },
    {
      "verse": 17,
      "text": "ויוסף יהונתן להשביע את דוד באהבתו אתו כי אהבת נפשו אהבו׃"
    },
    {
      "verse": 18,
      "text": "ויאמר לו יהונתן מחר חדש ונפקדת כי יפקד מושבך׃"
    },
    {
      "verse": 19,
      "text": "ושלשת תרד מאד ובאת אל המקום אשר נסתרת שם ביום המעשה וישבת אצל האבן האזל׃"
    },
    {
      "verse": 20,
      "text": "ואני שלשת החצים צדה אורה לשלח לי למטרה׃"
    },
    {
      "verse": 21,
      "text": "והנה אשלח את הנער לך מצא את החצים אם אמר אמר לנער הנה החצים ממך והנה קחנו ובאה כי שלום לך ואין דבר חי יהוה׃"
    },
    {
      "verse": 22,
      "text": "ואם כה אמר לעלם הנה החצים ממך והלאה לך כי שלחך יהוה׃"
    },
    {
      "verse": 23,
      "text": "והדבר אשר דברנו אני ואתה הנה יהוה ביני ובינך עד עולם׃"
    },
    {
      "verse": 24,
      "text": "ויסתר דוד בשדה ויהי החדש וישב המלך על הלחם לאכול׃"
    },
    {
      "verse": 25,
      "text": "וישב המלך על מושבו כפעם בפעם אל מושב הקיר ויקם יהונתן וישב אבנר מצד שאול ויפקד מקום דוד׃"
    },
    {
      "verse": 26,
      "text": "ולא דבר שאול מאומה ביום ההוא כי אמר מקרה הוא בלתי טהור הוא כי לא טהור׃"
    },
    {
      "verse": 27,
      "text": "ויהי ממחרת החדש השני ויפקד מקום דוד ויאמר שאול אל יהונתן בנו מדוע לא בא בן ישי גם תמול גם היום אל הלחם׃"
    },
    {
      "verse": 28,
      "text": "ויען יהונתן את שאול נשאל נשאל דוד מעמדי עד בית לחם׃"
    },
    {
      "verse": 29,
      "text": "ויאמר שלחני נא כי זבח משפחה לנו בעיר והוא צוה לי אחי ועתה אם מצאתי חן בעיניך אמלטה נא ואראה את אחי על כן לא בא אל שלחן המלך׃"
    },
    {
      "verse": 30,
      "text": "ויחר אף שאול ביהונתן ויאמר לו בן נעות המרדות הלוא ידעתי כי בחר אתה לבן ישי לבשתך ולבשת ערות אמך׃"
    },
    {
      "verse": 31,
      "text": "כי כל הימים אשר בן ישי חי על האדמה לא תכון אתה ומלכותך ועתה שלח וקח אתו אלי כי בן מות הוא׃"
    },
    {
      "verse": 32,
      "text": "ויען יהונתן את שאול אביו ויאמר אליו למה יומת מה עשה׃"
    },
    {
      "verse": 33,
      "text": "ויטל שאול את החנית עליו להכתו וידע יהונתן כי כלה היא מעם אביו להמית את דוד׃"
    },
    {
      "verse": 34,
      "text": "ויקם יהונתן מעם השלחן בחרי אף ולא אכל ביום החדש השני לחם כי נעצב אל דוד כי הכלמו אביו׃"
    },
    {
      "verse": 35,
      "text": "ויהי בבקר ויצא יהונתן השדה למועד דוד ונער קטן עמו׃"
    },
    {
      "verse": 36,
      "text": "ויאמר לנערו רץ מצא נא את החצים אשר אנכי מורה הנער רץ והוא ירה החצי להעברו׃"
    },
    {
      "verse": 37,
      "text": "ויבא הנער עד מקום החצי אשר ירה יהונתן ויקרא יהונתן אחרי הנער ויאמר הלוא החצי ממך והלאה׃"
    },
    {
      "verse": 38,
      "text": "ויקרא יהונתן אחרי הנער מהרה חושה אל תעמד וילקט נער יהונתן את החצי ויבא אל אדניו׃"
    },
    {
      "verse": 39,
      "text": "והנער לא ידע מאומה אך יהונתן ודוד ידעו את הדבר׃"
    },
    {
      "verse": 40,
      "text": "ויתן יהונתן את כליו אל הנער אשר לו ויאמר לו לך הביא העיר׃"
    },
    {
      "verse": 41,
      "text": "הנער בא ודוד קם מאצל הנגב ויפל לאפיו ארצה וישתחו שלש פעמים וישקו איש את רעהו ויבכו איש את רעהו עד דוד הגדיל׃"
    },
    {
      "verse": 42,
      "text": "ויאמר יהונתן לדוד לך לשלום אשר נשבענו שנינו אנחנו בשם יהוה לאמר יהוה יהיה ביני ובינך ובין זרעי ובין זרעך עד עולם ויקם וילך ויהונתן בא העיר׃"
    }
  ]
}
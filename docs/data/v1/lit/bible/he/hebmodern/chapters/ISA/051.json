{
  "book_id": "ISA",
  "chapter": 51,
  "verses": [
    {
      "verse": 1,
      "text": "שמעו אלי רדפי צדק מבקשי יהוה הביטו אל צור חצבתם ואל מקבת בור נקרתם׃"
    },
    {
      "verse": 2,
      "text": "הביטו אל אברהם אביכם ואל שרה תחוללכם כי אחד קראתיו ואברכהו וארבהו׃"
    },
    {
      "verse": 3,
      "text": "כי נחם יהוה ציון נחם כל חרבתיה וישם מדברה כעדן וערבתה כגן יהוה ששון ושמחה ימצא בה תודה וקול זמרה׃"
    },
    {
      "verse": 4,
      "text": "הקשיבו אלי עמי ולאומי אלי האזינו כי תורה מאתי תצא ומשפטי לאור עמים ארגיע׃"
    },
    {
      "verse": 5,
      "text": "קרוב צדקי יצא ישעי וזרעי עמים ישפטו אלי איים יקוו ואל זרעי ייחלון׃"
    },
    {
      "verse": 6,
      "text": "שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה וישביה כמו כן ימותון וישועתי לעולם תהיה וצדקתי לא תחת׃"
    },
    {
      "verse": 7,
      "text": "שמעו אלי ידעי צדק עם תורתי בלבם אל תיראו חרפת אנוש ומגדפתם אל תחתו׃"
    },
    {
      "verse": 8,
      "text": "כי כבגד יאכלם עש וכצמר יאכלם סס וצדקתי לעולם תהיה וישועתי לדור דורים׃"
    },
    {
      "verse": 9,
      "text": "עורי עורי לבשי עז זרוע יהוה עורי כימי קדם דרות עולמים הלוא את היא המחצבת רהב מחוללת תנין׃"
    },
    {
      "verse": 10,
      "text": "הלוא את היא המחרבת ים מי תהום רבה השמה מעמקי ים דרך לעבר גאולים׃"
    },
    {
      "verse": 11,
      "text": "ופדויי יהוה ישובון ובאו ציון ברנה ושמחת עולם על ראשם ששון ושמחה ישיגון נסו יגון ואנחה׃"
    },
    {
      "verse": 12,
      "text": "אנכי אנכי הוא מנחמכם מי את ותיראי מאנוש ימות ומבן אדם חציר ינתן׃"
    },
    {
      "verse": 13,
      "text": "ותשכח יהוה עשך נוטה שמים ויסד ארץ ותפחד תמיד כל היום מפני חמת המציק כאשר כונן להשחית ואיה חמת המציק׃"
    },
    {
      "verse": 14,
      "text": "מהר צעה להפתח ולא ימות לשחת ולא יחסר לחמו׃"
    },
    {
      "verse": 15,
      "text": "ואנכי יהוה אלהיך רגע הים ויהמו גליו יהוה צבאות שמו׃"
    },
    {
      "verse": 16,
      "text": "ואשים דברי בפיך ובצל ידי כסיתיך לנטע שמים וליסד ארץ ולאמר לציון עמי אתה׃"
    },
    {
      "verse": 17,
      "text": "התעוררי התעוררי קומי ירושלם אשר שתית מיד יהוה את כוס חמתו את קבעת כוס התרעלה שתית מצית׃"
    },
    {
      "verse": 18,
      "text": "אין מנהל לה מכל בנים ילדה ואין מחזיק בידה מכל בנים גדלה׃"
    },
    {
      "verse": 19,
      "text": "שתים הנה קראתיך מי ינוד לך השד והשבר והרעב והחרב מי אנחמך׃"
    },
    {
      "verse": 20,
      "text": "בניך עלפו שכבו בראש כל חוצות כתוא מכמר המלאים חמת יהוה גערת אלהיך׃"
    },
    {
      "verse": 21,
      "text": "לכן שמעי נא זאת עניה ושכרת ולא מיין׃"
    },
    {
      "verse": 22,
      "text": "כה אמר אדניך יהוה ואלהיך יריב עמו הנה לקחתי מידך את כוס התרעלה את קבעת כוס חמתי לא תוסיפי לשתותה עוד׃"
    },
    {
      "verse": 23,
      "text": "ושמתיה ביד מוגיך אשר אמרו לנפשך שחי ונעברה ותשימי כארץ גוך וכחוץ לעברים׃"
    }
  ]
}
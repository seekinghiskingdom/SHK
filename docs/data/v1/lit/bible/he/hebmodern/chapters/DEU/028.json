{
  "book_id": "DEU",
  "chapter": 28,
  "verses": [
    {
      "verse": 1,
      "text": "והיה אם שמוע תשמע בקול יהוה אלהיך לשמר לעשות את כל מצותיו אשר אנכי מצוך היום ונתנך יהוה אלהיך עליון על כל גויי הארץ׃"
    },
    {
      "verse": 2,
      "text": "ובאו עליך כל הברכות האלה והשיגך כי תשמע בקול יהוה אלהיך׃"
    },
    {
      "verse": 3,
      "text": "ברוך אתה בעיר וברוך אתה בשדה׃"
    },
    {
      "verse": 4,
      "text": "ברוך פרי בטנך ופרי אדמתך ופרי בהמתך שגר אלפיך ועשתרות צאנך׃"
    },
    {
      "verse": 5,
      "text": "ברוך טנאך ומשארתך׃"
    },
    {
      "verse": 6,
      "text": "ברוך אתה בבאך וברוך אתה בצאתך׃"
    },
    {
      "verse": 7,
      "text": "יתן יהוה את איביך הקמים עליך נגפים לפניך בדרך אחד יצאו אליך ובשבעה דרכים ינוסו לפניך׃"
    },
    {
      "verse": 8,
      "text": "יצו יהוה אתך את הברכה באסמיך ובכל משלח ידך וברכך בארץ אשר יהוה אלהיך נתן לך׃"
    },
    {
      "verse": 9,
      "text": "יקימך יהוה לו לעם קדוש כאשר נשבע לך כי תשמר את מצות יהוה אלהיך והלכת בדרכיו׃"
    },
    {
      "verse": 10,
      "text": "וראו כל עמי הארץ כי שם יהוה נקרא עליך ויראו ממך׃"
    },
    {
      "verse": 11,
      "text": "והותרך יהוה לטובה בפרי בטנך ובפרי בהמתך ובפרי אדמתך על האדמה אשר נשבע יהוה לאבתיך לתת לך׃"
    },
    {
      "verse": 12,
      "text": "יפתח יהוה לך את אוצרו הטוב את השמים לתת מטר ארצך בעתו ולברך את כל מעשה ידך והלוית גוים רבים ואתה לא תלוה׃"
    },
    {
      "verse": 13,
      "text": "ונתנך יהוה לראש ולא לזנב והיית רק למעלה ולא תהיה למטה כי תשמע אל מצות יהוה אלהיך אשר אנכי מצוך היום לשמר ולעשות׃"
    },
    {
      "verse": 14,
      "text": "ולא תסור מכל הדברים אשר אנכי מצוה אתכם היום ימין ושמאול ללכת אחרי אלהים אחרים לעבדם׃"
    },
    {
      "verse": 15,
      "text": "והיה אם לא תשמע בקול יהוה אלהיך לשמר לעשות את כל מצותיו וחקתיו אשר אנכי מצוך היום ובאו עליך כל הקללות האלה והשיגוך׃"
    },
    {
      "verse": 16,
      "text": "ארור אתה בעיר וארור אתה בשדה׃"
    },
    {
      "verse": 17,
      "text": "ארור טנאך ומשארתך׃"
    },
    {
      "verse": 18,
      "text": "ארור פרי בטנך ופרי אדמתך שגר אלפיך ועשתרות צאנך׃"
    },
    {
      "verse": 19,
      "text": "ארור אתה בבאך וארור אתה בצאתך׃"
    },
    {
      "verse": 20,
      "text": "ישלח יהוה בך את המארה את המהומה ואת המגערת בכל משלח ידך אשר תעשה עד השמדך ועד אבדך מהר מפני רע מעלליך אשר עזבתני׃"
    },
    {
      "verse": 21,
      "text": "ידבק יהוה בך את הדבר עד כלתו אתך מעל האדמה אשר אתה בא שמה לרשתה׃"
    },
    {
      "verse": 22,
      "text": "יככה יהוה בשחפת ובקדחת ובדלקת ובחרחר ובחרב ובשדפון ובירקון ורדפוך עד אבדך׃"
    },
    {
      "verse": 23,
      "text": "והיו שמיך אשר על ראשך נחשת והארץ אשר תחתיך ברזל׃"
    },
    {
      "verse": 24,
      "text": "יתן יהוה את מטר ארצך אבק ועפר מן השמים ירד עליך עד השמדך׃"
    },
    {
      "verse": 25,
      "text": "יתנך יהוה נגף לפני איביך בדרך אחד תצא אליו ובשבעה דרכים תנוס לפניו והיית לזעוה לכל ממלכות הארץ׃"
    },
    {
      "verse": 26,
      "text": "והיתה נבלתך למאכל לכל עוף השמים ולבהמת הארץ ואין מחריד׃"
    },
    {
      "verse": 27,
      "text": "יככה יהוה בשחין מצרים ובעפלים ובגרב ובחרס אשר לא תוכל להרפא׃"
    },
    {
      "verse": 28,
      "text": "יככה יהוה בשגעון ובעורון ובתמהון לבב׃"
    },
    {
      "verse": 29,
      "text": "והיית ממשש בצהרים כאשר ימשש העור באפלה ולא תצליח את דרכיך והיית אך עשוק וגזול כל הימים ואין מושיע׃"
    },
    {
      "verse": 30,
      "text": "אשה תארש ואיש אחר ישגלנה בית תבנה ולא תשב בו כרם תטע ולא תחללנו׃"
    },
    {
      "verse": 31,
      "text": "שורך טבוח לעיניך ולא תאכל ממנו חמרך גזול מלפניך ולא ישוב לך צאנך נתנות לאיביך ואין לך מושיע׃"
    },
    {
      "verse": 32,
      "text": "בניך ובנתיך נתנים לעם אחר ועיניך ראות וכלות אליהם כל היום ואין לאל ידך׃"
    },
    {
      "verse": 33,
      "text": "פרי אדמתך וכל יגיעך יאכל עם אשר לא ידעת והיית רק עשוק ורצוץ כל הימים׃"
    },
    {
      "verse": 34,
      "text": "והיית משגע ממראה עיניך אשר תראה׃"
    },
    {
      "verse": 35,
      "text": "יככה יהוה בשחין רע על הברכים ועל השקים אשר לא תוכל להרפא מכף רגלך ועד קדקדך׃"
    },
    {
      "verse": 36,
      "text": "יולך יהוה אתך ואת מלכך אשר תקים עליך אל גוי אשר לא ידעת אתה ואבתיך ועבדת שם אלהים אחרים עץ ואבן׃"
    },
    {
      "verse": 37,
      "text": "והיית לשמה למשל ולשנינה בכל העמים אשר ינהגך יהוה שמה׃"
    },
    {
      "verse": 38,
      "text": "זרע רב תוציא השדה ומעט תאסף כי יחסלנו הארבה׃"
    },
    {
      "verse": 39,
      "text": "כרמים תטע ועבדת ויין לא תשתה ולא תאגר כי תאכלנו התלעת׃"
    },
    {
      "verse": 40,
      "text": "זיתים יהיו לך בכל גבולך ושמן לא תסוך כי ישל זיתך׃"
    },
    {
      "verse": 41,
      "text": "בנים ובנות תוליד ולא יהיו לך כי ילכו בשבי׃"
    },
    {
      "verse": 42,
      "text": "כל עצך ופרי אדמתך יירש הצלצל׃"
    },
    {
      "verse": 43,
      "text": "הגר אשר בקרבך יעלה עליך מעלה מעלה ואתה תרד מטה מטה׃"
    },
    {
      "verse": 44,
      "text": "הוא ילוך ואתה לא תלונו הוא יהיה לראש ואתה תהיה לזנב׃"
    },
    {
      "verse": 45,
      "text": "ובאו עליך כל הקללות האלה ורדפוך והשיגוך עד השמדך כי לא שמעת בקול יהוה אלהיך לשמר מצותיו וחקתיו אשר צוך׃"
    },
    {
      "verse": 46,
      "text": "והיו בך לאות ולמופת ובזרעך עד עולם׃"
    },
    {
      "verse": 47,
      "text": "תחת אשר לא עבדת את יהוה אלהיך בשמחה ובטוב לבב מרב כל׃"
    },
    {
      "verse": 48,
      "text": "ועבדת את איביך אשר ישלחנו יהוה בך ברעב ובצמא ובעירם ובחסר כל ונתן על ברזל על צוארך עד השמידו אתך׃"
    },
    {
      "verse": 49,
      "text": "ישא יהוה עליך גוי מרחוק מקצה הארץ כאשר ידאה הנשר גוי אשר לא תשמע לשנו׃"
    },
    {
      "verse": 50,
      "text": "גוי עז פנים אשר לא ישא פנים לזקן ונער לא יחן׃"
    },
    {
      "verse": 51,
      "text": "ואכל פרי בהמתך ופרי אדמתך עד השמדך אשר לא ישאיר לך דגן תירוש ויצהר שגר אלפיך ועשתרת צאנך עד האבידו אתך׃"
    },
    {
      "verse": 52,
      "text": "והצר לך בכל שעריך עד רדת חמתיך הגבהות והבצרות אשר אתה בטח בהן בכל ארצך והצר לך בכל שעריך בכל ארצך אשר נתן יהוה אלהיך לך׃"
    },
    {
      "verse": 53,
      "text": "ואכלת פרי בטנך בשר בניך ובנתיך אשר נתן לך יהוה אלהיך במצור ובמצוק אשר יציק לך איבך׃"
    },
    {
      "verse": 54,
      "text": "האיש הרך בך והענג מאד תרע עינו באחיו ובאשת חיקו וביתר בניו אשר יותיר׃"
    },
    {
      "verse": 55,
      "text": "מתת לאחד מהם מבשר בניו אשר יאכל מבלי השאיר לו כל במצור ובמצוק אשר יציק לך איבך בכל שעריך׃"
    },
    {
      "verse": 56,
      "text": "הרכה בך והענגה אשר לא נסתה כף רגלה הצג על הארץ מהתענג ומרך תרע עינה באיש חיקה ובבנה ובבתה׃"
    },
    {
      "verse": 57,
      "text": "ובשליתה היוצת מבין רגליה ובבניה אשר תלד כי תאכלם בחסר כל בסתר במצור ובמצוק אשר יציק לך איבך בשעריך׃"
    },
    {
      "verse": 58,
      "text": "אם לא תשמר לעשות את כל דברי התורה הזאת הכתובים בספר הזה ליראה את השם הנכבד והנורא הזה את יהוה אלהיך׃"
    },
    {
      "verse": 59,
      "text": "והפלא יהוה את מכתך ואת מכות זרעך מכות גדלות ונאמנות וחלים רעים ונאמנים׃"
    },
    {
      "verse": 60,
      "text": "והשיב בך את כל מדוה מצרים אשר יגרת מפניהם ודבקו בך׃"
    },
    {
      "verse": 61,
      "text": "גם כל חלי וכל מכה אשר לא כתוב בספר התורה הזאת יעלם יהוה עליך עד השמדך׃"
    },
    {
      "verse": 62,
      "text": "ונשארתם במתי מעט תחת אשר הייתם ככוכבי השמים לרב כי לא שמעת בקול יהוה אלהיך׃"
    },
    {
      "verse": 63,
      "text": "והיה כאשר שש יהוה עליכם להיטיב אתכם ולהרבות אתכם כן ישיש יהוה עליכם להאביד אתכם ולהשמיד אתכם ונסחתם מעל האדמה אשר אתה בא שמה לרשתה׃"
    },
    {
      "verse": 64,
      "text": "והפיצך יהוה בכל העמים מקצה הארץ ועד קצה הארץ ועבדת שם אלהים אחרים אשר לא ידעת אתה ואבתיך עץ ואבן׃"
    },
    {
      "verse": 65,
      "text": "ובגוים ההם לא תרגיע ולא יהיה מנוח לכף רגלך ונתן יהוה לך שם לב רגז וכליון עינים ודאבון נפש׃"
    },
    {
      "verse": 66,
      "text": "והיו חייך תלאים לך מנגד ופחדת לילה ויומם ולא תאמין בחייך׃"
    },
    {
      "verse": 67,
      "text": "בבקר תאמר מי יתן ערב ובערב תאמר מי יתן בקר מפחד לבבך אשר תפחד וממראה עיניך אשר תראה׃"
    },
    {
      "verse": 68,
      "text": "והשיבך יהוה מצרים באניות בדרך אשר אמרתי לך לא תסיף עוד לראתה והתמכרתם שם לאיביך לעבדים ולשפחות ואין קנה׃"
    }
  ]
}
{
  "book_id": "2KI",
  "chapter": 24,
  "verses": [
    {
      "verse": 1,
      "text": "בימיו עלה נבכדנאצר מלך בבל ויהי לו יהויקים עבד שלש שנים וישב וימרד בו׃"
    },
    {
      "verse": 2,
      "text": "וישלח יהוה בו את גדודי כשדים ואת גדודי ארם ואת גדודי מואב ואת גדודי בני עמון וישלחם ביהודה להאבידו כדבר יהוה אשר דבר ביד עבדיו הנביאים׃"
    },
    {
      "verse": 3,
      "text": "אך על פי יהוה היתה ביהודה להסיר מעל פניו בחטאת מנשה ככל אשר עשה׃"
    },
    {
      "verse": 4,
      "text": "וגם דם הנקי אשר שפך וימלא את ירושלם דם נקי ולא אבה יהוה לסלח׃"
    },
    {
      "verse": 5,
      "text": "ויתר דברי יהויקים וכל אשר עשה הלא הם כתובים על ספר דברי הימים למלכי יהודה׃"
    },
    {
      "verse": 6,
      "text": "וישכב יהויקים עם אבתיו וימלך יהויכין בנו תחתיו׃"
    },
    {
      "verse": 7,
      "text": "ולא הסיף עוד מלך מצרים לצאת מארצו כי לקח מלך בבל מנחל מצרים עד נהר פרת כל אשר היתה למלך מצרים׃"
    },
    {
      "verse": 8,
      "text": "בן שמנה עשרה שנה יהויכין במלכו ושלשה חדשים מלך בירושלם ושם אמו נחשתא בת אלנתן מירושלם׃"
    },
    {
      "verse": 9,
      "text": "ויעש הרע בעיני יהוה ככל אשר עשה אביו׃"
    },
    {
      "verse": 10,
      "text": "בעת ההיא עלה עבדי נבכדנאצר מלך בבל ירושלם ותבא העיר במצור׃"
    },
    {
      "verse": 11,
      "text": "ויבא נבוכדנאצר מלך בבל על העיר ועבדיו צרים עליה׃"
    },
    {
      "verse": 12,
      "text": "ויצא יהויכין מלך יהודה על מלך בבל הוא ואמו ועבדיו ושריו וסריסיו ויקח אתו מלך בבל בשנת שמנה למלכו׃"
    },
    {
      "verse": 13,
      "text": "ויוצא משם את כל אוצרות בית יהוה ואוצרות בית המלך ויקצץ את כל כלי הזהב אשר עשה שלמה מלך ישראל בהיכל יהוה כאשר דבר יהוה׃"
    },
    {
      "verse": 14,
      "text": "והגלה את כל ירושלם ואת כל השרים ואת כל גבורי החיל עשרה אלפים גולה וכל החרש והמסגר לא נשאר זולת דלת עם הארץ׃"
    },
    {
      "verse": 15,
      "text": "ויגל את יהויכין בבלה ואת אם המלך ואת נשי המלך ואת סריסיו ואת אולי הארץ הוליך גולה מירושלם בבלה׃"
    },
    {
      "verse": 16,
      "text": "ואת כל אנשי החיל שבעת אלפים והחרש והמסגר אלף הכל גבורים עשי מלחמה ויביאם מלך בבל גולה בבלה׃"
    },
    {
      "verse": 17,
      "text": "וימלך מלך בבל את מתניה דדו תחתיו ויסב את שמו צדקיהו׃"
    },
    {
      "verse": 18,
      "text": "בן עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל בת ירמיהו מלבנה׃"
    },
    {
      "verse": 19,
      "text": "ויעש הרע בעיני יהוה ככל אשר עשה יהויקים׃"
    },
    {
      "verse": 20,
      "text": "כי על אף יהוה היתה בירושלם וביהודה עד השלכו אתם מעל פניו וימרד צדקיהו במלך בבל׃"
    }
  ]
}
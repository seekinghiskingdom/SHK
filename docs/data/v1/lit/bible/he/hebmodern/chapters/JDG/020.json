{
  "book_id": "JDG",
  "chapter": 20,
  "verses": [
    {
      "verse": 1,
      "text": "ויצאו כל בני ישראל ותקהל העדה כאיש אחד למדן ועד באר שבע וארץ הגלעד אל יהוה המצפה׃"
    },
    {
      "verse": 2,
      "text": "ויתיצבו פנות כל העם כל שבטי ישראל בקהל עם האלהים ארבע מאות אלף איש רגלי שלף חרב׃"
    },
    {
      "verse": 3,
      "text": "וישמעו בני בנימן כי עלו בני ישראל המצפה ויאמרו בני ישראל דברו איכה נהיתה הרעה הזאת׃"
    },
    {
      "verse": 4,
      "text": "ויען האיש הלוי איש האשה הנרצחה ויאמר הגבעתה אשר לבנימן באתי אני ופילגשי ללון׃"
    },
    {
      "verse": 5,
      "text": "ויקמו עלי בעלי הגבעה ויסבו עלי את הבית לילה אותי דמו להרג ואת פילגשי ענו ותמת׃"
    },
    {
      "verse": 6,
      "text": "ואחז בפילגשי ואנתחה ואשלחה בכל שדה נחלת ישראל כי עשו זמה ונבלה בישראל׃"
    },
    {
      "verse": 7,
      "text": "הנה כלכם בני ישראל הבו לכם דבר ועצה הלם׃"
    },
    {
      "verse": 8,
      "text": "ויקם כל העם כאיש אחד לאמר לא נלך איש לאהלו ולא נסור איש לביתו׃"
    },
    {
      "verse": 9,
      "text": "ועתה זה הדבר אשר נעשה לגבעה עליה בגורל׃"
    },
    {
      "verse": 10,
      "text": "ולקחנו עשרה אנשים למאה לכל שבטי ישראל ומאה לאלף ואלף לרבבה לקחת צדה לעם לעשות לבואם לגבע בנימן ככל הנבלה אשר עשה בישראל׃"
    },
    {
      "verse": 11,
      "text": "ויאסף כל איש ישראל אל העיר כאיש אחד חברים׃"
    },
    {
      "verse": 12,
      "text": "וישלחו שבטי ישראל אנשים בכל שבטי בנימן לאמר מה הרעה הזאת אשר נהיתה בכם׃"
    },
    {
      "verse": 13,
      "text": "ועתה תנו את האנשים בני בליעל אשר בגבעה ונמיתם ונבערה רעה מישראל ולא אבו בנימן לשמע בקול אחיהם בני ישראל׃"
    },
    {
      "verse": 14,
      "text": "ויאספו בני בנימן מן הערים הגבעתה לצאת למלחמה עם בני ישראל׃"
    },
    {
      "verse": 15,
      "text": "ויתפקדו בני בנימן ביום ההוא מהערים עשרים וששה אלף איש שלף חרב לבד מישבי הגבעה התפקדו שבע מאות איש בחור׃"
    },
    {
      "verse": 16,
      "text": "מכל העם הזה שבע מאות איש בחור אטר יד ימינו כל זה קלע באבן אל השערה ולא יחטא׃"
    },
    {
      "verse": 17,
      "text": "ואיש ישראל התפקדו לבד מבנימן ארבע מאות אלף איש שלף חרב כל זה איש מלחמה׃"
    },
    {
      "verse": 18,
      "text": "ויקמו ויעלו בית אל וישאלו באלהים ויאמרו בני ישראל מי יעלה לנו בתחלה למלחמה עם בני בנימן ויאמר יהוה יהודה בתחלה׃"
    },
    {
      "verse": 19,
      "text": "ויקומו בני ישראל בבקר ויחנו על הגבעה׃"
    },
    {
      "verse": 20,
      "text": "ויצא איש ישראל למלחמה עם בנימן ויערכו אתם איש ישראל מלחמה אל הגבעה׃"
    },
    {
      "verse": 21,
      "text": "ויצאו בני בנימן מן הגבעה וישחיתו בישראל ביום ההוא שנים ועשרים אלף איש ארצה׃"
    },
    {
      "verse": 22,
      "text": "ויתחזק העם איש ישראל ויספו לערך מלחמה במקום אשר ערכו שם ביום הראשון׃"
    },
    {
      "verse": 23,
      "text": "ויעלו בני ישראל ויבכו לפני יהוה עד הערב וישאלו ביהוה לאמר האוסיף לגשת למלחמה עם בני בנימן אחי ויאמר יהוה עלו אליו׃"
    },
    {
      "verse": 24,
      "text": "ויקרבו בני ישראל אל בני בנימן ביום השני׃"
    },
    {
      "verse": 25,
      "text": "ויצא בנימן לקראתם מן הגבעה ביום השני וישחיתו בבני ישראל עוד שמנת עשר אלף איש ארצה כל אלה שלפי חרב׃"
    },
    {
      "verse": 26,
      "text": "ויעלו כל בני ישראל וכל העם ויבאו בית אל ויבכו וישבו שם לפני יהוה ויצומו ביום ההוא עד הערב ויעלו עלות ושלמים לפני יהוה׃"
    },
    {
      "verse": 27,
      "text": "וישאלו בני ישראל ביהוה ושם ארון ברית האלהים בימים ההם׃"
    },
    {
      "verse": 28,
      "text": "ופינחס בן אלעזר בן אהרן עמד לפניו בימים ההם לאמר האוסף עוד לצאת למלחמה עם בני בנימן אחי אם אחדל ויאמר יהוה עלו כי מחר אתננו בידך׃"
    },
    {
      "verse": 29,
      "text": "וישם ישראל ארבים אל הגבעה סביב׃"
    },
    {
      "verse": 30,
      "text": "ויעלו בני ישראל אל בני בנימן ביום השלישי ויערכו אל הגבעה כפעם בפעם׃"
    },
    {
      "verse": 31,
      "text": "ויצאו בני בנימן לקראת העם הנתקו מן העיר ויחלו להכות מהעם חללים כפעם בפעם במסלות אשר אחת עלה בית אל ואחת גבעתה בשדה כשלשים איש בישראל׃"
    },
    {
      "verse": 32,
      "text": "ויאמרו בני בנימן נגפים הם לפנינו כבראשנה ובני ישראל אמרו ננוסה ונתקנהו מן העיר אל המסלות׃"
    },
    {
      "verse": 33,
      "text": "וכל איש ישראל קמו ממקומו ויערכו בבעל תמר וארב ישראל מגיח ממקמו ממערה גבע׃"
    },
    {
      "verse": 34,
      "text": "ויבאו מנגד לגבעה עשרת אלפים איש בחור מכל ישראל והמלחמה כבדה והם לא ידעו כי נגעת עליהם הרעה׃"
    },
    {
      "verse": 35,
      "text": "ויגף יהוה את בנימן לפני ישראל וישחיתו בני ישראל בבנימן ביום ההוא עשרים וחמשה אלף ומאה איש כל אלה שלף חרב׃"
    },
    {
      "verse": 36,
      "text": "ויראו בני בנימן כי נגפו ויתנו איש ישראל מקום לבנימן כי בטחו אל הארב אשר שמו אל הגבעה׃"
    },
    {
      "verse": 37,
      "text": "והארב החישו ויפשטו אל הגבעה וימשך הארב ויך את כל העיר לפי חרב׃"
    },
    {
      "verse": 38,
      "text": "והמועד היה לאיש ישראל עם הארב הרב להעלותם משאת העשן מן העיר׃"
    },
    {
      "verse": 39,
      "text": "ויהפך איש ישראל במלחמה ובנימן החל להכות חללים באיש ישראל כשלשים איש כי אמרו אך נגוף נגף הוא לפנינו כמלחמה הראשנה׃"
    },
    {
      "verse": 40,
      "text": "והמשאת החלה לעלות מן העיר עמוד עשן ויפן בנימן אחריו והנה עלה כליל העיר השמימה׃"
    },
    {
      "verse": 41,
      "text": "ואיש ישראל הפך ויבהל איש בנימן כי ראה כי נגעה עליו הרעה׃"
    },
    {
      "verse": 42,
      "text": "ויפנו לפני איש ישראל אל דרך המדבר והמלחמה הדביקתהו ואשר מהערים משחיתים אותו בתוכו׃"
    },
    {
      "verse": 43,
      "text": "כתרו את בנימן הרדיפהו מנוחה הדריכהו עד נכח הגבעה ממזרח שמש׃"
    },
    {
      "verse": 44,
      "text": "ויפלו מבנימן שמנה עשר אלף איש את כל אלה אנשי חיל׃"
    },
    {
      "verse": 45,
      "text": "ויפנו וינסו המדברה אל סלע הרמון ויעללהו במסלות חמשת אלפים איש וידביקו אחריו עד גדעם ויכו ממנו אלפים איש׃"
    },
    {
      "verse": 46,
      "text": "ויהי כל הנפלים מבנימן עשרים וחמשה אלף איש שלף חרב ביום ההוא את כל אלה אנשי חיל׃"
    },
    {
      "verse": 47,
      "text": "ויפנו וינסו המדברה אל סלע הרמון שש מאות איש וישבו בסלע רמון ארבעה חדשים׃"
    },
    {
      "verse": 48,
      "text": "ואיש ישראל שבו אל בני בנימן ויכום לפי חרב מעיר מתם עד בהמה עד כל הנמצא גם כל הערים הנמצאות שלחו באש׃"
    }
  ]
}
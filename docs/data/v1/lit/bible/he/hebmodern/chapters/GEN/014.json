{
  "book_id": "GEN",
  "chapter": 14,
  "verses": [
    {
      "verse": 1,
      "text": "ויהי בימי אמרפל מלך שנער אריוך מלך אלסר כדרלעמר מלך עילם ותדעל מלך גוים׃"
    },
    {
      "verse": 2,
      "text": "עשו מלחמה את ברע מלך סדם ואת ברשע מלך עמרה שנאב מלך אדמה ושמאבר מלך צביים ומלך בלע היא צער׃"
    },
    {
      "verse": 3,
      "text": "כל אלה חברו אל עמק השדים הוא ים המלח׃"
    },
    {
      "verse": 4,
      "text": "שתים עשרה שנה עבדו את כדרלעמר ושלש עשרה שנה מרדו׃"
    },
    {
      "verse": 5,
      "text": "ובארבע עשרה שנה בא כדרלעמר והמלכים אשר אתו ויכו את רפאים בעשתרת קרנים ואת הזוזים בהם ואת האימים בשוה קריתים׃"
    },
    {
      "verse": 6,
      "text": "ואת החרי בהררם שעיר עד איל פארן אשר על המדבר׃"
    },
    {
      "verse": 7,
      "text": "וישבו ויבאו אל עין משפט הוא קדש ויכו את כל שדה העמלקי וגם את האמרי הישב בחצצן תמר׃"
    },
    {
      "verse": 8,
      "text": "ויצא מלך סדם ומלך עמרה ומלך אדמה ומלך צביים ומלך בלע הוא צער ויערכו אתם מלחמה בעמק השדים׃"
    },
    {
      "verse": 9,
      "text": "את כדרלעמר מלך עילם ותדעל מלך גוים ואמרפל מלך שנער ואריוך מלך אלסר ארבעה מלכים את החמשה׃"
    },
    {
      "verse": 10,
      "text": "ועמק השדים בארת בארת חמר וינסו מלך סדם ועמרה ויפלו שמה והנשארים הרה נסו׃"
    },
    {
      "verse": 11,
      "text": "ויקחו את כל רכש סדם ועמרה ואת כל אכלם וילכו׃"
    },
    {
      "verse": 12,
      "text": "ויקחו את לוט ואת רכשו בן אחי אברם וילכו והוא ישב בסדם׃"
    },
    {
      "verse": 13,
      "text": "ויבא הפליט ויגד לאברם העברי והוא שכן באלני ממרא האמרי אחי אשכל ואחי ענר והם בעלי ברית אברם׃"
    },
    {
      "verse": 14,
      "text": "וישמע אברם כי נשבה אחיו וירק את חניכיו ילידי ביתו שמנה עשר ושלש מאות וירדף עד דן׃"
    },
    {
      "verse": 15,
      "text": "ויחלק עליהם לילה הוא ועבדיו ויכם וירדפם עד חובה אשר משמאל לדמשק׃"
    },
    {
      "verse": 16,
      "text": "וישב את כל הרכש וגם את לוט אחיו ורכשו השיב וגם את הנשים ואת העם׃"
    },
    {
      "verse": 17,
      "text": "ויצא מלך סדם לקראתו אחרי שובו מהכות את כדר לעמר ואת המלכים אשר אתו אל עמק שוה הוא עמק המלך׃"
    },
    {
      "verse": 18,
      "text": "ומלכי צדק מלך שלם הוציא לחם ויין והוא כהן לאל עליון׃"
    },
    {
      "verse": 19,
      "text": "ויברכהו ויאמר ברוך אברם לאל עליון קנה שמים וארץ׃"
    },
    {
      "verse": 20,
      "text": "וברוך אל עליון אשר מגן צריך בידך ויתן לו מעשר מכל׃"
    },
    {
      "verse": 21,
      "text": "ויאמר מלך סדם אל אברם תן לי הנפש והרכש קח לך׃"
    },
    {
      "verse": 22,
      "text": "ויאמר אברם אל מלך סדם הרימתי ידי אל יהוה אל עליון קנה שמים וארץ׃"
    },
    {
      "verse": 23,
      "text": "אם מחוט ועד שרוך נעל ואם אקח מכל אשר לך ולא תאמר אני העשרתי את אברם׃"
    },
    {
      "verse": 24,
      "text": "בלעדי רק אשר אכלו הנערים וחלק האנשים אשר הלכו אתי ענר אשכל וממרא הם יקחו חלקם׃"
    }
  ]
}
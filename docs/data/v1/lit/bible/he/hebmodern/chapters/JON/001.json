{
  "book_id": "JON",
  "chapter": 1,
  "verses": [
    {
      "verse": 1,
      "text": "ויהי דבר יהוה אל יונה בן אמתי לאמר׃"
    },
    {
      "verse": 2,
      "text": "קום לך אל נינוה העיר הגדולה וקרא עליה כי עלתה רעתם לפני׃"
    },
    {
      "verse": 3,
      "text": "ויקם יונה לברח תרשישה מלפני יהוה וירד יפו וימצא אניה באה תרשיש ויתן שכרה וירד בה לבוא עמהם תרשישה מלפני יהוה׃"
    },
    {
      "verse": 4,
      "text": "ויהוה הטיל רוח גדולה אל הים ויהי סער גדול בים והאניה חשבה להשבר׃"
    },
    {
      "verse": 5,
      "text": "וייראו המלחים ויזעקו איש אל אלהיו ויטלו את הכלים אשר באניה אל הים להקל מעליהם ויונה ירד אל ירכתי הספינה וישכב וירדם׃"
    },
    {
      "verse": 6,
      "text": "ויקרב אליו רב החבל ויאמר לו מה לך נרדם קום קרא אל אלהיך אולי יתעשת האלהים לנו ולא נאבד׃"
    },
    {
      "verse": 7,
      "text": "ויאמרו איש אל רעהו לכו ונפילה גורלות ונדעה בשלמי הרעה הזאת לנו ויפלו גורלות ויפל הגורל על יונה׃"
    },
    {
      "verse": 8,
      "text": "ויאמרו אליו הגידה נא לנו באשר למי הרעה הזאת לנו מה מלאכתך ומאין תבוא מה ארצך ואי מזה עם אתה׃"
    },
    {
      "verse": 9,
      "text": "ויאמר אליהם עברי אנכי ואת יהוה אלהי השמים אני ירא אשר עשה את הים ואת היבשה׃"
    },
    {
      "verse": 10,
      "text": "וייראו האנשים יראה גדולה ויאמרו אליו מה זאת עשית כי ידעו האנשים כי מלפני יהוה הוא ברח כי הגיד להם׃"
    },
    {
      "verse": 11,
      "text": "ויאמרו אליו מה נעשה לך וישתק הים מעלינו כי הים הולך וסער׃"
    },
    {
      "verse": 12,
      "text": "ויאמר אליהם שאוני והטילני אל הים וישתק הים מעליכם כי יודע אני כי בשלי הסער הגדול הזה עליכם׃"
    },
    {
      "verse": 13,
      "text": "ויחתרו האנשים להשיב אל היבשה ולא יכלו כי הים הולך וסער עליהם׃"
    },
    {
      "verse": 14,
      "text": "ויקראו אל יהוה ויאמרו אנה יהוה אל נא נאבדה בנפש האיש הזה ואל תתן עלינו דם נקיא כי אתה יהוה כאשר חפצת עשית׃"
    },
    {
      "verse": 15,
      "text": "וישאו את יונה ויטלהו אל הים ויעמד הים מזעפו׃"
    },
    {
      "verse": 16,
      "text": "וייראו האנשים יראה גדולה את יהוה ויזבחו זבח ליהוה וידרו נדרים׃"
    },
    {
      "verse": 17,
      "text": "וימן יהוה דג גדול לבלע את יונה ויהי יונה במעי הדג שלשה ימים ושלשה לילות׃"
    }
  ]
}
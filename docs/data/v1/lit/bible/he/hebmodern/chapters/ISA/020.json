{
  "book_id": "ISA",
  "chapter": 20,
  "verses": [
    {
      "verse": 1,
      "text": "בשנת בא תרתן אשדודה בשלח אתו סרגון מלך אשור וילחם באשדוד וילכדה׃"
    },
    {
      "verse": 2,
      "text": "בעת ההיא דבר יהוה ביד ישעיהו בן אמוץ לאמר לך ופתחת השק מעל מתניך ונעלך תחלץ מעל רגליך ויעש כן הלך ערום ויחף׃"
    },
    {
      "verse": 3,
      "text": "ויאמר יהוה כאשר הלך עבדי ישעיהו ערום ויחף שלש שנים אות ומופת על מצרים ועל כוש׃"
    },
    {
      "verse": 4,
      "text": "כן ינהג מלך אשור את שבי מצרים ואת גלות כוש נערים וזקנים ערום ויחף וחשופי שת ערות מצרים׃"
    },
    {
      "verse": 5,
      "text": "וחתו ובשו מכוש מבטם ומן מצרים תפארתם׃"
    },
    {
      "verse": 6,
      "text": "ואמר ישב האי הזה ביום ההוא הנה כה מבטנו אשר נסנו שם לעזרה להנצל מפני מלך אשור ואיך נמלט אנחנו׃"
    }
  ]
}
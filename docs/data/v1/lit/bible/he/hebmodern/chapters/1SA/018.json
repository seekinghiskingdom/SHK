{
  "book_id": "1SA",
  "chapter": 18,
  "verses": [
    {
      "verse": 1,
      "text": "ויהי ככלתו לדבר אל שאול ונפש יהונתן נקשרה בנפש דוד ויאהבו יהונתן כנפשו׃"
    },
    {
      "verse": 2,
      "text": "ויקחהו שאול ביום ההוא ולא נתנו לשוב בית אביו׃"
    },
    {
      "verse": 3,
      "text": "ויכרת יהונתן ודוד ברית באהבתו אתו כנפשו׃"
    },
    {
      "verse": 4,
      "text": "ויתפשט יהונתן את המעיל אשר עליו ויתנהו לדוד ומדיו ועד חרבו ועד קשתו ועד חגרו׃"
    },
    {
      "verse": 5,
      "text": "ויצא דוד בכל אשר ישלחנו שאול ישכיל וישמהו שאול על אנשי המלחמה וייטב בעיני כל העם וגם בעיני עבדי שאול׃"
    },
    {
      "verse": 6,
      "text": "ויהי בבואם בשוב דוד מהכות את הפלשתי ותצאנה הנשים מכל ערי ישראל לשור והמחלות לקראת שאול המלך בתפים בשמחה ובשלשים׃"
    },
    {
      "verse": 7,
      "text": "ותענינה הנשים המשחקות ותאמרן הכה שאול באלפו ודוד ברבבתיו׃"
    },
    {
      "verse": 8,
      "text": "ויחר לשאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה׃"
    },
    {
      "verse": 9,
      "text": "ויהי שאול עון את דוד מהיום ההוא והלאה׃"
    },
    {
      "verse": 10,
      "text": "ויהי ממחרת ותצלח רוח אלהים רעה אל שאול ויתנבא בתוך הבית ודוד מנגן בידו כיום ביום והחנית ביד שאול׃"
    },
    {
      "verse": 11,
      "text": "ויטל שאול את החנית ויאמר אכה בדוד ובקיר ויסב דוד מפניו פעמים׃"
    },
    {
      "verse": 12,
      "text": "וירא שאול מלפני דוד כי היה יהוה עמו ומעם שאול סר׃"
    },
    {
      "verse": 13,
      "text": "ויסרהו שאול מעמו וישמהו לו שר אלף ויצא ויבא לפני העם׃"
    },
    {
      "verse": 14,
      "text": "ויהי דוד לכל דרכו משכיל ויהוה עמו׃"
    },
    {
      "verse": 15,
      "text": "וירא שאול אשר הוא משכיל מאד ויגר מפניו׃"
    },
    {
      "verse": 16,
      "text": "וכל ישראל ויהודה אהב את דוד כי הוא יוצא ובא לפניהם׃"
    },
    {
      "verse": 17,
      "text": "ויאמר שאול אל דוד הנה בתי הגדולה מרב אתה אתן לך לאשה אך היה לי לבן חיל והלחם מלחמות יהוה ושאול אמר אל תהי ידי בו ותהי בו יד פלשתים׃"
    },
    {
      "verse": 18,
      "text": "ויאמר דוד אל שאול מי אנכי ומי חיי משפחת אבי בישראל כי אהיה חתן למלך׃"
    },
    {
      "verse": 19,
      "text": "ויהי בעת תת את מרב בת שאול לדוד והיא נתנה לעדריאל המחלתי לאשה׃"
    },
    {
      "verse": 20,
      "text": "ותאהב מיכל בת שאול את דוד ויגדו לשאול וישר הדבר בעיניו׃"
    },
    {
      "verse": 21,
      "text": "ויאמר שאול אתננה לו ותהי לו למוקש ותהי בו יד פלשתים ויאמר שאול אל דוד בשתים תתחתן בי היום׃"
    },
    {
      "verse": 22,
      "text": "ויצו שאול את עבדו דברו אל דוד בלט לאמר הנה חפץ בך המלך וכל עבדיו אהבוך ועתה התחתן במלך׃"
    },
    {
      "verse": 23,
      "text": "וידברו עבדי שאול באזני דוד את הדברים האלה ויאמר דוד הנקלה בעיניכם התחתן במלך ואנכי איש רש ונקלה׃"
    },
    {
      "verse": 24,
      "text": "ויגדו עבדי שאול לו לאמר כדברים האלה דבר דוד׃"
    },
    {
      "verse": 25,
      "text": "ויאמר שאול כה תאמרו לדוד אין חפץ למלך במהר כי במאה ערלות פלשתים להנקם באיבי המלך ושאול חשב להפיל את דוד ביד פלשתים׃"
    },
    {
      "verse": 26,
      "text": "ויגדו עבדיו לדוד את הדברים האלה וישר הדבר בעיני דוד להתחתן במלך ולא מלאו הימים׃"
    },
    {
      "verse": 27,
      "text": "ויקם דוד וילך הוא ואנשיו ויך בפלשתים מאתים איש ויבא דוד את ערלתיהם וימלאום למלך להתחתן במלך ויתן לו שאול את מיכל בתו לאשה׃"
    },
    {
      "verse": 28,
      "text": "וירא שאול וידע כי יהוה עם דוד ומיכל בת שאול אהבתהו׃"
    },
    {
      "verse": 29,
      "text": "ויאסף שאול לרא מפני דוד עוד ויהי שאול איב את דוד כל הימים׃"
    },
    {
      "verse": 30,
      "text": "ויצאו שרי פלשתים ויהי מדי צאתם שכל דוד מכל עבדי שאול וייקר שמו מאד׃"
    }
  ]
}
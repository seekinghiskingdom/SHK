{
  "book_id": "ISA",
  "chapter": 13,
  "verses": [
    {
      "verse": 1,
      "text": "משא בבל אשר חזה ישעיהו בן אמוץ׃"
    },
    {
      "verse": 2,
      "text": "על הר נשפה שאו נס הרימו קול להם הניפו יד ויבאו פתחי נדיבים׃"
    },
    {
      "verse": 3,
      "text": "אני צויתי למקדשי גם קראתי גבורי לאפי עליזי גאותי׃"
    },
    {
      "verse": 4,
      "text": "קול המון בהרים דמות עם רב קול שאון ממלכות גוים נאספים יהוה צבאות מפקד צבא מלחמה׃"
    },
    {
      "verse": 5,
      "text": "באים מארץ מרחק מקצה השמים יהוה וכלי זעמו לחבל כל הארץ׃"
    },
    {
      "verse": 6,
      "text": "הילילו כי קרוב יום יהוה כשד משדי יבוא׃"
    },
    {
      "verse": 7,
      "text": "על כן כל ידים תרפינה וכל לבב אנוש ימס׃"
    },
    {
      "verse": 8,
      "text": "ונבהלו צירים וחבלים יאחזון כיולדה יחילון איש אל רעהו יתמהו פני להבים פניהם׃"
    },
    {
      "verse": 9,
      "text": "הנה יום יהוה בא אכזרי ועברה וחרון אף לשום הארץ לשמה וחטאיה ישמיד ממנה׃"
    },
    {
      "verse": 10,
      "text": "כי כוכבי השמים וכסיליהם לא יהלו אורם חשך השמש בצאתו וירח לא יגיה אורו׃"
    },
    {
      "verse": 11,
      "text": "ופקדתי על תבל רעה ועל רשעים עונם והשבתי גאון זדים וגאות עריצים אשפיל׃"
    },
    {
      "verse": 12,
      "text": "אוקיר אנוש מפז ואדם מכתם אופיר׃"
    },
    {
      "verse": 13,
      "text": "על כן שמים ארגיז ותרעש הארץ ממקומה בעברת יהוה צבאות וביום חרון אפו׃"
    },
    {
      "verse": 14,
      "text": "והיה כצבי מדח וכצאן ואין מקבץ איש אל עמו יפנו ואיש אל ארצו ינוסו׃"
    },
    {
      "verse": 15,
      "text": "כל הנמצא ידקר וכל הנספה יפול בחרב׃"
    },
    {
      "verse": 16,
      "text": "ועלליהם ירטשו לעיניהם ישסו בתיהם ונשיהם תשגלנה׃"
    },
    {
      "verse": 17,
      "text": "הנני מעיר עליהם את מדי אשר כסף לא יחשבו וזהב לא יחפצו בו׃"
    },
    {
      "verse": 18,
      "text": "וקשתות נערים תרטשנה ופרי בטן לא ירחמו על בנים לא תחוס עינם׃"
    },
    {
      "verse": 19,
      "text": "והיתה בבל צבי ממלכות תפארת גאון כשדים כמהפכת אלהים את סדם ואת עמרה׃"
    },
    {
      "verse": 20,
      "text": "לא תשב לנצח ולא תשכן עד דור ודור ולא יהל שם ערבי ורעים לא ירבצו שם׃"
    },
    {
      "verse": 21,
      "text": "ורבצו שם ציים ומלאו בתיהם אחים ושכנו שם בנות יענה ושעירים ירקדו שם׃"
    },
    {
      "verse": 22,
      "text": "וענה איים באלמנותיו ותנים בהיכלי ענג וקרוב לבוא עתה וימיה לא ימשכו׃"
    }
  ]
}
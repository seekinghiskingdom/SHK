{
  "book_id": "2KI",
  "chapter": 17,
  "verses": [
    {
      "verse": 1,
      "text": "בשנת שתים עשרה לאחז מלך יהודה מלך הושע בן אלה בשמרון על ישראל תשע שנים׃"
    },
    {
      "verse": 2,
      "text": "ויעש הרע בעיני יהוה רק לא כמלכי ישראל אשר היו לפניו׃"
    },
    {
      "verse": 3,
      "text": "עליו עלה שלמנאסר מלך אשור ויהי לו הושע עבד וישב לו מנחה׃"
    },
    {
      "verse": 4,
      "text": "וימצא מלך אשור בהושע קשר אשר שלח מלאכים אל סוא מלך מצרים ולא העלה מנחה למלך אשור כשנה בשנה ויעצרהו מלך אשור ויאסרהו בית כלא׃"
    },
    {
      "verse": 5,
      "text": "ויעל מלך אשור בכל הארץ ויעל שמרון ויצר עליה שלש שנים׃"
    },
    {
      "verse": 6,
      "text": "בשנת התשיעית להושע לכד מלך אשור את שמרון ויגל את ישראל אשורה וישב אתם בחלח ובחבור נהר גוזן וערי מדי׃"
    },
    {
      "verse": 7,
      "text": "ויהי כי חטאו בני ישראל ליהוה אלהיהם המעלה אתם מארץ מצרים מתחת יד פרעה מלך מצרים וייראו אלהים אחרים׃"
    },
    {
      "verse": 8,
      "text": "וילכו בחקות הגוים אשר הוריש יהוה מפני בני ישראל ומלכי ישראל אשר עשו׃"
    },
    {
      "verse": 9,
      "text": "ויחפאו בני ישראל דברים אשר לא כן על יהוה אלהיהם ויבנו להם במות בכל עריהם ממגדל נוצרים עד עיר מבצר׃"
    },
    {
      "verse": 10,
      "text": "ויצבו להם מצבות ואשרים על כל גבעה גבהה ותחת כל עץ רענן׃"
    },
    {
      "verse": 11,
      "text": "ויקטרו שם בכל במות כגוים אשר הגלה יהוה מפניהם ויעשו דברים רעים להכעיס את יהוה׃"
    },
    {
      "verse": 12,
      "text": "ויעבדו הגללים אשר אמר יהוה להם לא תעשו את הדבר הזה׃"
    },
    {
      "verse": 13,
      "text": "ויעד יהוה בישראל וביהודה ביד כל נביאו כל חזה לאמר שבו מדרכיכם הרעים ושמרו מצותי חקותי ככל התורה אשר צויתי את אבתיכם ואשר שלחתי אליכם ביד עבדי הנביאים׃"
    },
    {
      "verse": 14,
      "text": "ולא שמעו ויקשו את ערפם כערף אבותם אשר לא האמינו ביהוה אלהיהם׃"
    },
    {
      "verse": 15,
      "text": "וימאסו את חקיו ואת בריתו אשר כרת את אבותם ואת עדותיו אשר העיד בם וילכו אחרי ההבל ויהבלו ואחרי הגוים אשר סביבתם אשר צוה יהוה אתם לבלתי עשות כהם׃"
    },
    {
      "verse": 16,
      "text": "ויעזבו את כל מצות יהוה אלהיהם ויעשו להם מסכה שנים עגלים ויעשו אשירה וישתחוו לכל צבא השמים ויעבדו את הבעל׃"
    },
    {
      "verse": 17,
      "text": "ויעבירו את בניהם ואת בנותיהם באש ויקסמו קסמים וינחשו ויתמכרו לעשות הרע בעיני יהוה להכעיסו׃"
    },
    {
      "verse": 18,
      "text": "ויתאנף יהוה מאד בישראל ויסרם מעל פניו לא נשאר רק שבט יהודה לבדו׃"
    },
    {
      "verse": 19,
      "text": "גם יהודה לא שמר את מצות יהוה אלהיהם וילכו בחקות ישראל אשר עשו׃"
    },
    {
      "verse": 20,
      "text": "וימאס יהוה בכל זרע ישראל ויענם ויתנם ביד שסים עד אשר השליכם מפניו׃"
    },
    {
      "verse": 21,
      "text": "כי קרע ישראל מעל בית דוד וימליכו את ירבעם בן נבט וידא ירבעם את ישראל מאחרי יהוה והחטיאם חטאה גדולה׃"
    },
    {
      "verse": 22,
      "text": "וילכו בני ישראל בכל חטאות ירבעם אשר עשה לא סרו ממנה׃"
    },
    {
      "verse": 23,
      "text": "עד אשר הסיר יהוה את ישראל מעל פניו כאשר דבר ביד כל עבדיו הנביאים ויגל ישראל מעל אדמתו אשורה עד היום הזה׃"
    },
    {
      "verse": 24,
      "text": "ויבא מלך אשור מבבל ומכותה ומעוא ומחמת וספרוים וישב בערי שמרון תחת בני ישראל וירשו את שמרון וישבו בעריה׃"
    },
    {
      "verse": 25,
      "text": "ויהי בתחלת שבתם שם לא יראו את יהוה וישלח יהוה בהם את האריות ויהיו הרגים בהם׃"
    },
    {
      "verse": 26,
      "text": "ויאמרו למלך אשור לאמר הגוים אשר הגלית ותושב בערי שמרון לא ידעו את משפט אלהי הארץ וישלח בם את האריות והנם ממיתים אותם כאשר אינם ידעים את משפט אלהי הארץ׃"
    },
    {
      "verse": 27,
      "text": "ויצו מלך אשור לאמר הליכו שמה אחד מהכהנים אשר הגליתם משם וילכו וישבו שם וירם את משפט אלהי הארץ׃"
    },
    {
      "verse": 28,
      "text": "ויבא אחד מהכהנים אשר הגלו משמרון וישב בבית אל ויהי מורה אתם איך ייראו את יהוה׃"
    },
    {
      "verse": 29,
      "text": "ויהיו עשים גוי גוי אלהיו ויניחו בבית הבמות אשר עשו השמרנים גוי גוי בעריהם אשר הם ישבים שם׃"
    },
    {
      "verse": 30,
      "text": "ואנשי בבל עשו את סכות בנות ואנשי כות עשו את נרגל ואנשי חמת עשו את אשימא׃"
    },
    {
      "verse": 31,
      "text": "והעוים עשו נבחז ואת תרתק והספרוים שרפים את בניהם באש לאדרמלך וענמלך אלה ספרים׃"
    },
    {
      "verse": 32,
      "text": "ויהיו יראים את יהוה ויעשו להם מקצותם כהני במות ויהיו עשים להם בבית הבמות׃"
    },
    {
      "verse": 33,
      "text": "את יהוה היו יראים ואת אלהיהם היו עבדים כמשפט הגוים אשר הגלו אתם משם׃"
    },
    {
      "verse": 34,
      "text": "עד היום הזה הם עשים כמשפטים הראשנים אינם יראים את יהוה ואינם עשים כחקתם וכמשפטם וכתורה וכמצוה אשר צוה יהוה את בני יעקב אשר שם שמו ישראל׃"
    },
    {
      "verse": 35,
      "text": "ויכרת יהוה אתם ברית ויצום לאמר לא תיראו אלהים אחרים ולא תשתחוו להם ולא תעבדום ולא תזבחו להם׃"
    },
    {
      "verse": 36,
      "text": "כי אם את יהוה אשר העלה אתכם מארץ מצרים בכח גדול ובזרוע נטויה אתו תיראו ולו תשתחוו ולו תזבחו׃"
    },
    {
      "verse": 37,
      "text": "ואת החקים ואת המשפטים והתורה והמצוה אשר כתב לכם תשמרון לעשות כל הימים ולא תיראו אלהים אחרים׃"
    },
    {
      "verse": 38,
      "text": "והברית אשר כרתי אתכם לא תשכחו ולא תיראו אלהים אחרים׃"
    },
    {
      "verse": 39,
      "text": "כי אם את יהוה אלהיכם תיראו והוא יציל אתכם מיד כל איביכם׃"
    },
    {
      "verse": 40,
      "text": "ולא שמעו כי אם כמשפטם הראשון הם עשים׃"
    },
    {
      "verse": 41,
      "text": "ויהיו הגוים האלה יראים את יהוה ואת פסיליהם היו עבדים גם בניהם ובני בניהם כאשר עשו אבתם הם עשים עד היום הזה׃"
    }
  ]
}
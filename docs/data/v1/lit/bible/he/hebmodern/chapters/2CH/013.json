{
  "book_id": "2CH",
  "chapter": 13,
  "verses": [
    {
      "verse": 1,
      "text": "בשנת שמונה עשרה למלך ירבעם וימלך אביה על יהודה׃"
    },
    {
      "verse": 2,
      "text": "שלוש שנים מלך בירושלם ושם אמו מיכיהו בת אוריאל מן גבעה ומלחמה היתה בין אביה ובין ירבעם׃"
    },
    {
      "verse": 3,
      "text": "ויאסר אביה את המלחמה בחיל גבורי מלחמה ארבע מאות אלף איש בחור וירבעם ערך עמו מלחמה בשמונה מאות אלף איש בחור גבור חיל׃"
    },
    {
      "verse": 4,
      "text": "ויקם אביה מעל להר צמרים אשר בהר אפרים ויאמר שמעוני ירבעם וכל ישראל׃"
    },
    {
      "verse": 5,
      "text": "הלא לכם לדעת כי יהוה אלהי ישראל נתן ממלכה לדויד על ישראל לעולם לו ולבניו ברית מלח׃"
    },
    {
      "verse": 6,
      "text": "ויקם ירבעם בן נבט עבד שלמה בן דויד וימרד על אדניו׃"
    },
    {
      "verse": 7,
      "text": "ויקבצו עליו אנשים רקים בני בליעל ויתאמצו על רחבעם בן שלמה ורחבעם היה נער ורך לבב ולא התחזק לפניהם׃"
    },
    {
      "verse": 8,
      "text": "ועתה אתם אמרים להתחזק לפני ממלכת יהוה ביד בני דויד ואתם המון רב ועמכם עגלי זהב אשר עשה לכם ירבעם לאלהים׃"
    },
    {
      "verse": 9,
      "text": "הלא הדחתם את כהני יהוה את בני אהרן והלוים ותעשו לכם כהנים כעמי הארצות כל הבא למלא ידו בפר בן בקר ואילם שבעה והיה כהן ללא אלהים׃"
    },
    {
      "verse": 10,
      "text": "ואנחנו יהוה אלהינו ולא עזבנהו וכהנים משרתים ליהוה בני אהרן והלוים במלאכת׃"
    },
    {
      "verse": 11,
      "text": "ומקטרים ליהוה עלות בבקר בבקר ובערב בערב וקטרת סמים ומערכת לחם על השלחן הטהור ומנורת הזהב ונרתיה לבער בערב בערב כי שמרים אנחנו את משמרת יהוה אלהינו ואתם עזבתם אתו׃"
    },
    {
      "verse": 12,
      "text": "והנה עמנו בראש האלהים וכהניו וחצצרות התרועה להריע עליכם בני ישראל אל תלחמו עם יהוה אלהי אבתיכם כי לא תצליחו׃"
    },
    {
      "verse": 13,
      "text": "וירבעם הסב את המארב לבוא מאחריהם ויהיו לפני יהודה והמארב מאחריהם׃"
    },
    {
      "verse": 14,
      "text": "ויפנו יהודה והנה להם המלחמה פנים ואחור ויצעקו ליהוה והכהנים מחצצרים בחצצרות׃"
    },
    {
      "verse": 15,
      "text": "ויריעו איש יהודה ויהי בהריע איש יהודה והאלהים נגף את ירבעם וכל ישראל לפני אביה ויהודה׃"
    },
    {
      "verse": 16,
      "text": "וינוסו בני ישראל מפני יהודה ויתנם אלהים בידם׃"
    },
    {
      "verse": 17,
      "text": "ויכו בהם אביה ועמו מכה רבה ויפלו חללים מישראל חמש מאות אלף איש בחור׃"
    },
    {
      "verse": 18,
      "text": "ויכנעו בני ישראל בעת ההיא ויאמצו בני יהודה כי נשענו על יהוה אלהי אבותיהם׃"
    },
    {
      "verse": 19,
      "text": "וירדף אביה אחרי ירבעם וילכד ממנו ערים את בית אל ואת בנותיה ואת ישנה ואת בנותיה ואת עפרון ובנתיה׃"
    },
    {
      "verse": 20,
      "text": "ולא עצר כח ירבעם עוד בימי אביהו ויגפהו יהוה וימת׃"
    },
    {
      "verse": 21,
      "text": "ויתחזק אביהו וישא לו נשים ארבע עשרה ויולד עשרים ושנים בנים ושש עשרה בנות׃"
    },
    {
      "verse": 22,
      "text": "ויתר דברי אביה ודרכיו ודבריו כתובים במדרש הנביא עדו׃"
    }
  ]
}
{
  "book_id": "GEN",
  "chapter": 6,
  "verses": [
    {
      "verse": 1,
      "text": "ויהי כי החל האדם לרב על פני האדמה ובנות ילדו להם׃"
    },
    {
      "verse": 2,
      "text": "ויראו בני האלהים את בנות האדם כי טבת הנה ויקחו להם נשים מכל אשר בחרו׃"
    },
    {
      "verse": 3,
      "text": "ויאמר יהוה לא ידון רוחי באדם לעלם בשגם הוא בשר והיו ימיו מאה ועשרים שנה׃"
    },
    {
      "verse": 4,
      "text": "הנפלים היו בארץ בימים ההם וגם אחרי כן אשר יבאו בני האלהים אל בנות האדם וילדו להם המה הגברים אשר מעולם אנשי השם׃"
    },
    {
      "verse": 5,
      "text": "וירא יהוה כי רבה רעת האדם בארץ וכל יצר מחשבת לבו רק רע כל היום׃"
    },
    {
      "verse": 6,
      "text": "וינחם יהוה כי עשה את האדם בארץ ויתעצב אל לבו׃"
    },
    {
      "verse": 7,
      "text": "ויאמר יהוה אמחה את האדם אשר בראתי מעל פני האדמה מאדם עד בהמה עד רמש ועד עוף השמים כי נחמתי כי עשיתם׃"
    },
    {
      "verse": 8,
      "text": "ונח מצא חן בעיני יהוה׃"
    },
    {
      "verse": 9,
      "text": "אלה תולדת נח נח איש צדיק תמים היה בדרתיו את האלהים התהלך נח׃"
    },
    {
      "verse": 10,
      "text": "ויולד נח שלשה בנים את שם את חם ואת יפת׃"
    },
    {
      "verse": 11,
      "text": "ותשחת הארץ לפני האלהים ותמלא הארץ חמס׃"
    },
    {
      "verse": 12,
      "text": "וירא אלהים את הארץ והנה נשחתה כי השחית כל בשר את דרכו על הארץ׃"
    },
    {
      "verse": 13,
      "text": "ויאמר אלהים לנח קץ כל בשר בא לפני כי מלאה הארץ חמס מפניהם והנני משחיתם את הארץ׃"
    },
    {
      "verse": 14,
      "text": "עשה לך תבת עצי גפר קנים תעשה את התבה וכפרת אתה מבית ומחוץ בכפר׃"
    },
    {
      "verse": 15,
      "text": "וזה אשר תעשה אתה שלש מאות אמה ארך התבה חמשים אמה רחבה ושלשים אמה קומתה׃"
    },
    {
      "verse": 16,
      "text": "צהר תעשה לתבה ואל אמה תכלנה מלמעלה ופתח התבה בצדה תשים תחתים שנים ושלשים תעשה׃"
    },
    {
      "verse": 17,
      "text": "ואני הנני מביא את המבול מים על הארץ לשחת כל בשר אשר בו רוח חיים מתחת השמים כל אשר בארץ יגוע׃"
    },
    {
      "verse": 18,
      "text": "והקמתי את בריתי אתך ובאת אל התבה אתה ובניך ואשתך ונשי בניך אתך׃"
    },
    {
      "verse": 19,
      "text": "ומכל החי מכל בשר שנים מכל תביא אל התבה להחית אתך זכר ונקבה יהיו׃"
    },
    {
      "verse": 20,
      "text": "מהעוף למינהו ומן הבהמה למינה מכל רמש האדמה למינהו שנים מכל יבאו אליך להחיות׃"
    },
    {
      "verse": 21,
      "text": "ואתה קח לך מכל מאכל אשר יאכל ואספת אליך והיה לך ולהם לאכלה׃"
    },
    {
      "verse": 22,
      "text": "ויעש נח ככל אשר צוה אתו אלהים כן עשה׃"
    }
  ]
}
{
  "book_id": "1CH",
  "chapter": 29,
  "verses": [
    {
      "verse": 1,
      "text": "ויאמר דויד המלך לכל הקהל שלמה בני אחד בחר בו אלהים נער ורך והמלאכה גדולה כי לא לאדם הבירה כי ליהוה אלהים׃"
    },
    {
      "verse": 2,
      "text": "וככל כחי הכינותי לבית אלהי הזהב לזהב והכסף לכסף והנחשת לנחשת הברזל לברזל והעצים לעצים אבני שהם ומלואים אבני פוך ורקמה וכל אבן יקרה ואבני שיש לרב׃"
    },
    {
      "verse": 3,
      "text": "ועוד ברצותי בבית אלהי יש לי סגלה זהב וכסף נתתי לבית אלהי למעלה מכל הכינותי לבית הקדש׃"
    },
    {
      "verse": 4,
      "text": "שלשת אלפים ככרי זהב מזהב אופיר ושבעת אלפים ככר כסף מזקק לטוח קירות הבתים׃"
    },
    {
      "verse": 5,
      "text": "לזהב לזהב ולכסף לכסף ולכל מלאכה ביד חרשים ומי מתנדב למלאות ידו היום ליהוה׃"
    },
    {
      "verse": 6,
      "text": "ויתנדבו שרי האבות ושרי שבטי ישראל ושרי האלפים והמאות ולשרי מלאכת המלך׃"
    },
    {
      "verse": 7,
      "text": "ויתנו לעבודת בית האלהים זהב ככרים חמשת אלפים ואדרכנים רבו וכסף ככרים עשרת אלפים ונחשת רבו ושמונת אלפים ככרים וברזל מאה אלף ככרים׃"
    },
    {
      "verse": 8,
      "text": "והנמצא אתו אבנים נתנו לאוצר בית יהוה על יד יחיאל הגרשני׃"
    },
    {
      "verse": 9,
      "text": "וישמחו העם על התנדבם כי בלב שלם התנדבו ליהוה וגם דויד המלך שמח שמחה גדולה׃"
    },
    {
      "verse": 10,
      "text": "ויברך דויד את יהוה לעיני כל הקהל ויאמר דויד ברוך אתה יהוה אלהי ישראל אבינו מעולם ועד עולם׃"
    },
    {
      "verse": 11,
      "text": "לך יהוה הגדלה והגבורה והתפארת והנצח וההוד כי כל בשמים ובארץ לך יהוה הממלכה והמתנשא לכל לראש׃"
    },
    {
      "verse": 12,
      "text": "והעשר והכבוד מלפניך ואתה מושל בכל ובידך כח וגבורה ובידך לגדל ולחזק לכל׃"
    },
    {
      "verse": 13,
      "text": "ועתה אלהינו מודים אנחנו לך ומהללים לשם תפארתך׃"
    },
    {
      "verse": 14,
      "text": "וכי מי אני ומי עמי כי נעצר כח להתנדב כזאת כי ממך הכל ומידך נתנו לך׃"
    },
    {
      "verse": 15,
      "text": "כי גרים אנחנו לפניך ותושבים ככל אבתינו כצל ימינו על הארץ ואין מקוה׃"
    },
    {
      "verse": 16,
      "text": "יהוה אלהינו כל ההמון הזה אשר הכיננו לבנות לך בית לשם קדשך מידך היא ולך הכל׃"
    },
    {
      "verse": 17,
      "text": "וידעתי אלהי כי אתה בחן לבב ומישרים תרצה אני בישר לבבי התנדבתי כל אלה ועתה עמך הנמצאו פה ראיתי בשמחה להתנדב לך׃"
    },
    {
      "verse": 18,
      "text": "יהוה אלהי אברהם יצחק וישראל אבתינו שמרה זאת לעולם ליצר מחשבות לבב עמך והכן לבבם אליך׃"
    },
    {
      "verse": 19,
      "text": "ולשלמה בני תן לבב שלם לשמור מצותיך עדותיך וחקיך ולעשות הכל ולבנות הבירה אשר הכינותי׃"
    },
    {
      "verse": 20,
      "text": "ויאמר דויד לכל הקהל ברכו נא את יהוה אלהיכם ויברכו כל הקהל ליהוה אלהי אבתיהם ויקדו וישתחוו ליהוה ולמלך׃"
    },
    {
      "verse": 21,
      "text": "ויזבחו ליהוה זבחים ויעלו עלות ליהוה למחרת היום ההוא פרים אלף אילים אלף כבשים אלף ונסכיהם וזבחים לרב לכל ישראל׃"
    },
    {
      "verse": 22,
      "text": "ויאכלו וישתו לפני יהוה ביום ההוא בשמחה גדולה וימליכו שנית לשלמה בן דויד וימשחו ליהוה לנגיד ולצדוק לכהן׃"
    },
    {
      "verse": 23,
      "text": "וישב שלמה על כסא יהוה למלך תחת דויד אביו ויצלח וישמעו אליו כל ישראל׃"
    },
    {
      "verse": 24,
      "text": "וכל השרים והגברים וגם כל בני המלך דויד נתנו יד תחת שלמה המלך׃"
    },
    {
      "verse": 25,
      "text": "ויגדל יהוה את שלמה למעלה לעיני כל ישראל ויתן עליו הוד מלכות אשר לא היה על כל מלך לפניו על ישראל׃"
    },
    {
      "verse": 26,
      "text": "ודויד בן ישי מלך על כל ישראל׃"
    },
    {
      "verse": 27,
      "text": "והימים אשר מלך על ישראל ארבעים שנה בחברון מלך שבע שנים ובירושלם מלך שלשים ושלוש׃"
    },
    {
      "verse": 28,
      "text": "וימת בשיבה טובה שבע ימים עשר וכבוד וימלך שלמה בנו תחתיו׃"
    },
    {
      "verse": 29,
      "text": "ודברי דויד המלך הראשנים והאחרנים הנם כתובים על דברי שמואל הראה ועל דברי נתן הנביא ועל דברי גד החזה׃"
    },
    {
      "verse": 30,
      "text": "עם כל מלכותו וגבורתו והעתים אשר עברו עליו ועל ישראל ועל כל ממלכות הארצות׃"
    }
  ]
}
{
  "book_id": "JDG",
  "chapter": 4,
  "verses": [
    {
      "verse": 1,
      "text": "ויספו בני ישראל לעשות הרע בעיני יהוה ואהוד מת׃"
    },
    {
      "verse": 2,
      "text": "וימכרם יהוה ביד יבין מלך כנען אשר מלך בחצור ושר צבאו סיסרא והוא יושב בחרשת הגוים׃"
    },
    {
      "verse": 3,
      "text": "ויצעקו בני ישראל אל יהוה כי תשע מאות רכב ברזל לו והוא לחץ את בני ישראל בחזקה עשרים שנה׃"
    },
    {
      "verse": 4,
      "text": "ודבורה אשה נביאה אשת לפידות היא שפטה את ישראל בעת ההיא׃"
    },
    {
      "verse": 5,
      "text": "והיא יושבת תחת תמר דבורה בין הרמה ובין בית אל בהר אפרים ויעלו אליה בני ישראל למשפט׃"
    },
    {
      "verse": 6,
      "text": "ותשלח ותקרא לברק בן אבינעם מקדש נפתלי ותאמר אליו הלא צוה יהוה אלהי ישראל לך ומשכת בהר תבור ולקחת עמך עשרת אלפים איש מבני נפתלי ומבני זבלון׃"
    },
    {
      "verse": 7,
      "text": "ומשכתי אליך אל נחל קישון את סיסרא שר צבא יבין ואת רכבו ואת המונו ונתתיהו בידך׃"
    },
    {
      "verse": 8,
      "text": "ויאמר אליה ברק אם תלכי עמי והלכתי ואם לא תלכי עמי לא אלך׃"
    },
    {
      "verse": 9,
      "text": "ותאמר הלך אלך עמך אפס כי לא תהיה תפארתך על הדרך אשר אתה הולך כי ביד אשה ימכר יהוה את סיסרא ותקם דבורה ותלך עם ברק קדשה׃"
    },
    {
      "verse": 10,
      "text": "ויזעק ברק את זבולן ואת נפתלי קדשה ויעל ברגליו עשרת אלפי איש ותעל עמו דבורה׃"
    },
    {
      "verse": 11,
      "text": "וחבר הקיני נפרד מקין מבני חבב חתן משה ויט אהלו עד אלון בצענים אשר את קדש׃"
    },
    {
      "verse": 12,
      "text": "ויגדו לסיסרא כי עלה ברק בן אבינעם הר תבור׃"
    },
    {
      "verse": 13,
      "text": "ויזעק סיסרא את כל רכבו תשע מאות רכב ברזל ואת כל העם אשר אתו מחרשת הגוים אל נחל קישון׃"
    },
    {
      "verse": 14,
      "text": "ותאמר דברה אל ברק קום כי זה היום אשר נתן יהוה את סיסרא בידך הלא יהוה יצא לפניך וירד ברק מהר תבור ועשרת אלפים איש אחריו׃"
    },
    {
      "verse": 15,
      "text": "ויהם יהוה את סיסרא ואת כל הרכב ואת כל המחנה לפי חרב לפני ברק וירד סיסרא מעל המרכבה וינס ברגליו׃"
    },
    {
      "verse": 16,
      "text": "וברק רדף אחרי הרכב ואחרי המחנה עד חרשת הגוים ויפל כל מחנה סיסרא לפי חרב לא נשאר עד אחד׃"
    },
    {
      "verse": 17,
      "text": "וסיסרא נס ברגליו אל אהל יעל אשת חבר הקיני כי שלום בין יבין מלך חצור ובין בית חבר הקיני׃"
    },
    {
      "verse": 18,
      "text": "ותצא יעל לקראת סיסרא ותאמר אליו סורה אדני סורה אלי אל תירא ויסר אליה האהלה ותכסהו בשמיכה׃"
    },
    {
      "verse": 19,
      "text": "ויאמר אליה השקיני נא מעט מים כי צמאתי ותפתח את נאוד החלב ותשקהו ותכסהו׃"
    },
    {
      "verse": 20,
      "text": "ויאמר אליה עמד פתח האהל והיה אם איש יבוא ושאלך ואמר היש פה איש ואמרת אין׃"
    },
    {
      "verse": 21,
      "text": "ותקח יעל אשת חבר את יתד האהל ותשם את המקבת בידה ותבוא אליו בלאט ותתקע את היתד ברקתו ותצנח בארץ והוא נרדם ויעף וימת׃"
    },
    {
      "verse": 22,
      "text": "והנה ברק רדף את סיסרא ותצא יעל לקראתו ותאמר לו לך ואראך את האיש אשר אתה מבקש ויבא אליה והנה סיסרא נפל מת והיתד ברקתו׃"
    },
    {
      "verse": 23,
      "text": "ויכנע אלהים ביום ההוא את יבין מלך כנען לפני בני ישראל׃"
    },
    {
      "verse": 24,
      "text": "ותלך יד בני ישראל הלוך וקשה על יבין מלך כנען עד אשר הכריתו את יבין מלך כנען׃"
    }
  ]
}
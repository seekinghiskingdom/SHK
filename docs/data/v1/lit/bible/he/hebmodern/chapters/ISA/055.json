{
  "book_id": "ISA",
  "chapter": 55,
  "verses": [
    {
      "verse": 1,
      "text": "הוי כל צמא לכו למים ואשר אין לו כסף לכו שברו ואכלו ולכו שברו בלוא כסף ובלוא מחיר יין וחלב׃"
    },
    {
      "verse": 2,
      "text": "למה תשקלו כסף בלוא לחם ויגיעכם בלוא לשבעה שמעו שמוע אלי ואכלו טוב ותתענג בדשן נפשכם׃"
    },
    {
      "verse": 3,
      "text": "הטו אזנכם ולכו אלי שמעו ותחי נפשכם ואכרתה לכם ברית עולם חסדי דוד הנאמנים׃"
    },
    {
      "verse": 4,
      "text": "הן עד לאומים נתתיו נגיד ומצוה לאמים׃"
    },
    {
      "verse": 5,
      "text": "הן גוי לא תדע תקרא וגוי לא ידעוך אליך ירוצו למען יהוה אלהיך ולקדוש ישראל כי פארך׃"
    },
    {
      "verse": 6,
      "text": "דרשו יהוה בהמצאו קראהו בהיותו קרוב׃"
    },
    {
      "verse": 7,
      "text": "יעזב רשע דרכו ואיש און מחשבתיו וישב אל יהוה וירחמהו ואל אלהינו כי ירבה לסלוח׃"
    },
    {
      "verse": 8,
      "text": "כי לא מחשבותי מחשבותיכם ולא דרכיכם דרכי נאם יהוה׃"
    },
    {
      "verse": 9,
      "text": "כי גבהו שמים מארץ כן גבהו דרכי מדרכיכם ומחשבתי ממחשבתיכם׃"
    },
    {
      "verse": 10,
      "text": "כי כאשר ירד הגשם והשלג מן השמים ושמה לא ישוב כי אם הרוה את הארץ והולידה והצמיחה ונתן זרע לזרע ולחם לאכל׃"
    },
    {
      "verse": 11,
      "text": "כן יהיה דברי אשר יצא מפי לא ישוב אלי ריקם כי אם עשה את אשר חפצתי והצליח אשר שלחתיו׃"
    },
    {
      "verse": 12,
      "text": "כי בשמחה תצאו ובשלום תובלון ההרים והגבעות יפצחו לפניכם רנה וכל עצי השדה ימחאו כף׃"
    },
    {
      "verse": 13,
      "text": "תחת הנעצוץ יעלה ברוש תחת הסרפד יעלה הדס והיה ליהוה לשם לאות עולם לא יכרת׃"
    }
  ]
}
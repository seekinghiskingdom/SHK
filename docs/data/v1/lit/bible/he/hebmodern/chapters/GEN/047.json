{
  "book_id": "GEN",
  "chapter": 47,
  "verses": [
    {
      "verse": 1,
      "text": "ויבא יוסף ויגד לפרעה ויאמר אבי ואחי וצאנם ובקרם וכל אשר להם באו מארץ כנען והנם בארץ גשן׃"
    },
    {
      "verse": 2,
      "text": "ומקצה אחיו לקח חמשה אנשים ויצגם לפני פרעה׃"
    },
    {
      "verse": 3,
      "text": "ויאמר פרעה אל אחיו מה מעשיכם ויאמרו אל פרעה רעה צאן עבדיך גם אנחנו גם אבותינו׃"
    },
    {
      "verse": 4,
      "text": "ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען ועתה ישבו נא עבדיך בארץ גשן׃"
    },
    {
      "verse": 5,
      "text": "ויאמר פרעה אל יוסף לאמר אביך ואחיך באו אליך׃"
    },
    {
      "verse": 6,
      "text": "ארץ מצרים לפניך הוא במיטב הארץ הושב את אביך ואת אחיך ישבו בארץ גשן ואם ידעת ויש בם אנשי חיל ושמתם שרי מקנה על אשר לי׃"
    },
    {
      "verse": 7,
      "text": "ויבא יוסף את יעקב אביו ויעמדהו לפני פרעה ויברך יעקב את פרעה׃"
    },
    {
      "verse": 8,
      "text": "ויאמר פרעה אל יעקב כמה ימי שני חייך׃"
    },
    {
      "verse": 9,
      "text": "ויאמר יעקב אל פרעה ימי שני מגורי שלשים ומאת שנה מעט ורעים היו ימי שני חיי ולא השיגו את ימי שני חיי אבתי בימי מגוריהם׃"
    },
    {
      "verse": 10,
      "text": "ויברך יעקב את פרעה ויצא מלפני פרעה׃"
    },
    {
      "verse": 11,
      "text": "ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס כאשר צוה פרעה׃"
    },
    {
      "verse": 12,
      "text": "ויכלכל יוסף את אביו ואת אחיו ואת כל בית אביו לחם לפי הטף׃"
    },
    {
      "verse": 13,
      "text": "ולחם אין בכל הארץ כי כבד הרעב מאד ותלה ארץ מצרים וארץ כנען מפני הרעב׃"
    },
    {
      "verse": 14,
      "text": "וילקט יוסף את כל הכסף הנמצא בארץ מצרים ובארץ כנען בשבר אשר הם שברים ויבא יוסף את הכסף ביתה פרעה׃"
    },
    {
      "verse": 15,
      "text": "ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך כי אפס כסף׃"
    },
    {
      "verse": 16,
      "text": "ויאמר יוסף הבו מקניכם ואתנה לכם במקניכם אם אפס כסף׃"
    },
    {
      "verse": 17,
      "text": "ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל מקנהם בשנה ההוא׃"
    },
    {
      "verse": 18,
      "text": "ותתם השנה ההוא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני לא נשאר לפני אדני בלתי אם גויתנו ואדמתנו׃"
    },
    {
      "verse": 19,
      "text": "למה נמות לעיניך גם אנחנו גם אדמתנו קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם׃"
    },
    {
      "verse": 20,
      "text": "ויקן יוסף את כל אדמת מצרים לפרעה כי מכרו מצרים איש שדהו כי חזק עלהם הרעב ותהי הארץ לפרעה׃"
    },
    {
      "verse": 21,
      "text": "ואת העם העביר אתו לערים מקצה גבול מצרים ועד קצהו׃"
    },
    {
      "verse": 22,
      "text": "רק אדמת הכהנים לא קנה כי חק לכהנים מאת פרעה ואכלו את חקם אשר נתן להם פרעה על כן לא מכרו את אדמתם׃"
    },
    {
      "verse": 23,
      "text": "ויאמר יוסף אל העם הן קניתי אתכם היום ואת אדמתכם לפרעה הא לכם זרע וזרעתם את האדמה׃"
    },
    {
      "verse": 24,
      "text": "והיה בתבואת ונתתם חמישית לפרעה וארבע הידת יהיה לכם לזרע השדה ולאכלכם ולאשר בבתיכם ולאכל לטפכם׃"
    },
    {
      "verse": 25,
      "text": "ויאמרו החיתנו נמצא חן בעיני אדני והיינו עבדים לפרעה׃"
    },
    {
      "verse": 26,
      "text": "וישם אתה יוסף לחק עד היום הזה על אדמת מצרים לפרעה לחמש רק אדמת הכהנים לבדם לא היתה לפרעה׃"
    },
    {
      "verse": 27,
      "text": "וישב ישראל בארץ מצרים בארץ גשן ויאחזו בה ויפרו וירבו מאד׃"
    },
    {
      "verse": 28,
      "text": "ויחי יעקב בארץ מצרים שבע עשרה שנה ויהי ימי יעקב שני חייו שבע שנים וארבעים ומאת שנה׃"
    },
    {
      "verse": 29,
      "text": "ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי ועשית עמדי חסד ואמת אל נא תקברני במצרים׃"
    },
    {
      "verse": 30,
      "text": "ושכבתי עם אבתי ונשאתני ממצרים וקברתני בקברתם ויאמר אנכי אעשה כדברך׃"
    },
    {
      "verse": 31,
      "text": "ויאמר השבעה לי וישבע לו וישתחו ישראל על ראש המטה׃"
    }
  ]
}
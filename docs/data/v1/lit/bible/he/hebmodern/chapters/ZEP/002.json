{
  "book_id": "ZEP",
  "chapter": 2,
  "verses": [
    {
      "verse": 1,
      "text": "התקוששו וקושו הגוי לא נכסף׃"
    },
    {
      "verse": 2,
      "text": "בטרם לדת חק כמץ עבר יום בטרם לא יבוא עליכם חרון אף יהוה בטרם לא יבוא עליכם יום אף יהוה׃"
    },
    {
      "verse": 3,
      "text": "בקשו את יהוה כל ענוי הארץ אשר משפטו פעלו בקשו צדק בקשו ענוה אולי תסתרו ביום אף יהוה׃"
    },
    {
      "verse": 4,
      "text": "כי עזה עזובה תהיה ואשקלון לשממה אשדוד בצהרים יגרשוה ועקרון תעקר׃"
    },
    {
      "verse": 5,
      "text": "הוי ישבי חבל הים גוי כרתים דבר יהוה עליכם כנען ארץ פלשתים והאבדתיך מאין יושב׃"
    },
    {
      "verse": 6,
      "text": "והיתה חבל הים נות כרת רעים וגדרות צאן׃"
    },
    {
      "verse": 7,
      "text": "והיה חבל לשארית בית יהודה עליהם ירעון בבתי אשקלון בערב ירבצון כי יפקדם יהוה אלהיהם ושב שבותם׃"
    },
    {
      "verse": 8,
      "text": "שמעתי חרפת מואב וגדופי בני עמון אשר חרפו את עמי ויגדילו על גבולם׃"
    },
    {
      "verse": 9,
      "text": "לכן חי אני נאם יהוה צבאות אלהי ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר גוי ינחלום׃"
    },
    {
      "verse": 10,
      "text": "זאת להם תחת גאונם כי חרפו ויגדלו על עם יהוה צבאות׃"
    },
    {
      "verse": 11,
      "text": "נורא יהוה עליהם כי רזה את כל אלהי הארץ וישתחוו לו איש ממקומו כל איי הגוים׃"
    },
    {
      "verse": 12,
      "text": "גם אתם כושים חללי חרבי המה׃"
    },
    {
      "verse": 13,
      "text": "ויט ידו על צפון ויאבד את אשור וישם את נינוה לשממה ציה כמדבר׃"
    },
    {
      "verse": 14,
      "text": "ורבצו בתוכה עדרים כל חיתו גוי גם קאת גם קפד בכפתריה ילינו קול ישורר בחלון חרב בסף כי ארזה ערה׃"
    },
    {
      "verse": 15,
      "text": "זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה כל עובר עליה ישרק יניע ידו׃"
    }
  ]
}
{
  "book_id": "2SA",
  "chapter": 6,
  "verses": [
    {
      "verse": 1,
      "text": "ויסף עוד דוד את כל בחור בישראל שלשים אלף׃"
    },
    {
      "verse": 2,
      "text": "ויקם וילך דוד וכל העם אשר אתו מבעלי יהודה להעלות משם את ארון האלהים אשר נקרא שם שם יהוה צבאות ישב הכרבים עליו׃"
    },
    {
      "verse": 3,
      "text": "וירכבו את ארון האלהים אל עגלה חדשה וישאהו מבית אבינדב אשר בגבעה ועזא ואחיו בני אבינדב נהגים את העגלה חדשה׃"
    },
    {
      "verse": 4,
      "text": "וישאהו מבית אבינדב אשר בגבעה עם ארון האלהים ואחיו הלך לפני הארון׃"
    },
    {
      "verse": 5,
      "text": "ודוד וכל בית ישראל משחקים לפני יהוה בכל עצי ברושים ובכנרות ובנבלים ובתפים ובמנענעים ובצלצלים׃"
    },
    {
      "verse": 6,
      "text": "ויבאו עד גרן נכון וישלח עזא אל ארון האלהים ויאחז בו כי שמטו הבקר׃"
    },
    {
      "verse": 7,
      "text": "ויחר אף יהוה בעזה ויכהו שם האלהים על השל וימת שם עם ארון האלהים׃"
    },
    {
      "verse": 8,
      "text": "ויחר לדוד על אשר פרץ יהוה פרץ בעזה ויקרא למקום ההוא פרץ עזה עד היום הזה׃"
    },
    {
      "verse": 9,
      "text": "וירא דוד את יהוה ביום ההוא ויאמר איך יבוא אלי ארון יהוה׃"
    },
    {
      "verse": 10,
      "text": "ולא אבה דוד להסיר אליו את ארון יהוה על עיר דוד ויטהו דוד בית עבד אדום הגתי׃"
    },
    {
      "verse": 11,
      "text": "וישב ארון יהוה בית עבד אדם הגתי שלשה חדשים ויברך יהוה את עבד אדם ואת כל ביתו׃"
    },
    {
      "verse": 12,
      "text": "ויגד למלך דוד לאמר ברך יהוה את בית עבד אדם ואת כל אשר לו בעבור ארון האלהים וילך דוד ויעל את ארון האלהים מבית עבד אדם עיר דוד בשמחה׃"
    },
    {
      "verse": 13,
      "text": "ויהי כי צעדו נשאי ארון יהוה ששה צעדים ויזבח שור ומריא׃"
    },
    {
      "verse": 14,
      "text": "ודוד מכרכר בכל עז לפני יהוה ודוד חגור אפוד בד׃"
    },
    {
      "verse": 15,
      "text": "ודוד וכל בית ישראל מעלים את ארון יהוה בתרועה ובקול שופר׃"
    },
    {
      "verse": 16,
      "text": "והיה ארון יהוה בא עיר דוד ומיכל בת שאול נשקפה בעד החלון ותרא את המלך דוד מפזז ומכרכר לפני יהוה ותבז לו בלבה׃"
    },
    {
      "verse": 17,
      "text": "ויבאו את ארון יהוה ויצגו אתו במקומו בתוך האהל אשר נטה לו דוד ויעל דוד עלות לפני יהוה ושלמים׃"
    },
    {
      "verse": 18,
      "text": "ויכל דוד מהעלות העולה והשלמים ויברך את העם בשם יהוה צבאות׃"
    },
    {
      "verse": 19,
      "text": "ויחלק לכל העם לכל המון ישראל למאיש ועד אשה לאיש חלת לחם אחת ואשפר אחד ואשישה אחת וילך כל העם איש לביתו׃"
    },
    {
      "verse": 20,
      "text": "וישב דוד לברך את ביתו ותצא מיכל בת שאול לקראת דוד ותאמר מה נכבד היום מלך ישראל אשר נגלה היום לעיני אמהות עבדיו כהגלות נגלות אחד הרקים׃"
    },
    {
      "verse": 21,
      "text": "ויאמר דוד אל מיכל לפני יהוה אשר בחר בי מאביך ומכל ביתו לצות אתי נגיד על עם יהוה על ישראל ושחקתי לפני יהוה׃"
    },
    {
      "verse": 22,
      "text": "ונקלתי עוד מזאת והייתי שפל בעיני ועם האמהות אשר אמרת עמם אכבדה׃"
    },
    {
      "verse": 23,
      "text": "ולמיכל בת שאול לא היה לה ילד עד יום מותה׃"
    }
  ]
}
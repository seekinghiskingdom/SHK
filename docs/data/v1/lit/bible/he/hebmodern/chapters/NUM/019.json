{
  "book_id": "NUM",
  "chapter": 19,
  "verses": [
    {
      "verse": 1,
      "text": "וידבר יהוה אל משה ואל אהרן לאמר׃"
    },
    {
      "verse": 2,
      "text": "זאת חקת התורה אשר צוה יהוה לאמר דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על׃"
    },
    {
      "verse": 3,
      "text": "ונתתם אתה אל אלעזר הכהן והוציא אתה אל מחוץ למחנה ושחט אתה לפניו׃"
    },
    {
      "verse": 4,
      "text": "ולקח אלעזר הכהן מדמה באצבעו והזה אל נכח פני אהל מועד מדמה שבע פעמים׃"
    },
    {
      "verse": 5,
      "text": "ושרף את הפרה לעיניו את ערה ואת בשרה ואת דמה על פרשה ישרף׃"
    },
    {
      "verse": 6,
      "text": "ולקח הכהן עץ ארז ואזוב ושני תולעת והשליך אל תוך שרפת הפרה׃"
    },
    {
      "verse": 7,
      "text": "וכבס בגדיו הכהן ורחץ בשרו במים ואחר יבוא אל המחנה וטמא הכהן עד הערב׃"
    },
    {
      "verse": 8,
      "text": "והשרף אתה יכבס בגדיו במים ורחץ בשרו במים וטמא עד הערב׃"
    },
    {
      "verse": 9,
      "text": "ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה חטאת הוא׃"
    },
    {
      "verse": 10,
      "text": "וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם לחקת עולם׃"
    },
    {
      "verse": 11,
      "text": "הנגע במת לכל נפש אדם וטמא שבעת ימים׃"
    },
    {
      "verse": 12,
      "text": "הוא יתחטא בו ביום השלישי וביום השביעי יטהר ואם לא יתחטא ביום השלישי וביום השביעי לא יטהר׃"
    },
    {
      "verse": 13,
      "text": "כל הנגע במת בנפש האדם אשר ימות ולא יתחטא את משכן יהוה טמא ונכרתה הנפש ההוא מישראל כי מי נדה לא זרק עליו טמא יהיה עוד טמאתו בו׃"
    },
    {
      "verse": 14,
      "text": "זאת התורה אדם כי ימות באהל כל הבא אל האהל וכל אשר באהל יטמא שבעת ימים׃"
    },
    {
      "verse": 15,
      "text": "וכל כלי פתוח אשר אין צמיד פתיל עליו טמא הוא׃"
    },
    {
      "verse": 16,
      "text": "וכל אשר יגע על פני השדה בחלל חרב או במת או בעצם אדם או בקבר יטמא שבעת ימים׃"
    },
    {
      "verse": 17,
      "text": "ולקחו לטמא מעפר שרפת החטאת ונתן עליו מים חיים אל כלי׃"
    },
    {
      "verse": 18,
      "text": "ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר׃"
    },
    {
      "verse": 19,
      "text": "והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב׃"
    },
    {
      "verse": 20,
      "text": "ואיש אשר יטמא ולא יתחטא ונכרתה הנפש ההוא מתוך הקהל כי את מקדש יהוה טמא מי נדה לא זרק עליו טמא הוא׃"
    },
    {
      "verse": 21,
      "text": "והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב׃"
    },
    {
      "verse": 22,
      "text": "וכל אשר יגע בו הטמא יטמא והנפש הנגעת תטמא עד הערב׃"
    }
  ]
}
{
  "book_id": "1CH",
  "chapter": 19,
  "verses": [
    {
      "verse": 1,
      "text": "ויהי אחרי כן וימת נחש מלך בני עמון וימלך בנו תחתיו׃"
    },
    {
      "verse": 2,
      "text": "ויאמר דויד אעשה חסד עם חנון בן נחש כי עשה אביו עמי חסד וישלח דויד מלאכים לנחמו על אביו ויבאו עבדי דויד אל ארץ בני עמון אל חנון לנחמו׃"
    },
    {
      "verse": 3,
      "text": "ויאמרו שרי בני עמון לחנון המכבד דויד את אביך בעיניך כי שלח לך מנחמים הלא בעבור לחקר ולהפך ולרגל הארץ באו עבדיו אליך׃"
    },
    {
      "verse": 4,
      "text": "ויקח חנון את עבדי דויד ויגלחם ויכרת את מדויהם בחצי עד המפשעה וישלחם׃"
    },
    {
      "verse": 5,
      "text": "וילכו ויגידו לדויד על האנשים וישלח לקראתם כי היו האנשים נכלמים מאד ויאמר המלך שבו בירחו עד אשר יצמח זקנכם ושבתם׃"
    },
    {
      "verse": 6,
      "text": "ויראו בני עמון כי התבאשו עם דויד וישלח חנון ובני עמון אלף ככר כסף לשכר להם מן ארם נהרים ומן ארם מעכה ומצובה רכב ופרשים׃"
    },
    {
      "verse": 7,
      "text": "וישכרו להם שנים ושלשים אלף רכב ואת מלך מעכה ואת עמו ויבאו ויחנו לפני מידבא ובני עמון נאספו מעריהם ויבאו למלחמה׃"
    },
    {
      "verse": 8,
      "text": "וישמע דויד וישלח את יואב ואת כל צבא הגבורים׃"
    },
    {
      "verse": 9,
      "text": "ויצאו בני עמון ויערכו מלחמה פתח העיר והמלכים אשר באו לבדם בשדה׃"
    },
    {
      "verse": 10,
      "text": "וירא יואב כי היתה פני המלחמה אליו פנים ואחור ויבחר מכל בחור בישראל ויערך לקראת ארם׃"
    },
    {
      "verse": 11,
      "text": "ואת יתר העם נתן ביד אבשי אחיו ויערכו לקראת בני עמון׃"
    },
    {
      "verse": 12,
      "text": "ויאמר אם תחזק ממני ארם והיית לי לתשועה ואם בני עמון יחזקו ממך והושעתיך׃"
    },
    {
      "verse": 13,
      "text": "חזק ונתחזקה בעד עמנו ובעד ערי אלהינו ויהוה הטוב בעיניו יעשה׃"
    },
    {
      "verse": 14,
      "text": "ויגש יואב והעם אשר עמו לפני ארם למלחמה וינוסו מפניו׃"
    },
    {
      "verse": 15,
      "text": "ובני עמון ראו כי נס ארם וינוסו גם הם מפני אבשי אחיו ויבאו העירה ויבא יואב ירושלם׃"
    },
    {
      "verse": 16,
      "text": "וירא ארם כי נגפו לפני ישראל וישלחו מלאכים ויוציאו את ארם אשר מעבר הנהר ושופך שר צבא הדדעזר לפניהם׃"
    },
    {
      "verse": 17,
      "text": "ויגד לדויד ויאסף את כל ישראל ויעבר הירדן ויבא אלהם ויערך אלהם ויערך דויד לקראת ארם מלחמה וילחמו עמו׃"
    },
    {
      "verse": 18,
      "text": "וינס ארם מלפני ישראל ויהרג דויד מארם שבעת אלפים רכב וארבעים אלף איש רגלי ואת שופך שר הצבא המית׃"
    },
    {
      "verse": 19,
      "text": "ויראו עבדי הדדעזר כי נגפו לפני ישראל וישלימו עם דויד ויעבדהו ולא אבה ארם להושיע את בני עמון עוד׃"
    }
  ]
}
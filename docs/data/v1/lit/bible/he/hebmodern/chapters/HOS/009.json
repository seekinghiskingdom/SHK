{
  "book_id": "HOS",
  "chapter": 9,
  "verses": [
    {
      "verse": 1,
      "text": "אל תשמח ישראל אל גיל כעמים כי זנית מעל אלהיך אהבת אתנן על כל גרנות דגן׃"
    },
    {
      "verse": 2,
      "text": "גרן ויקב לא ירעם ותירוש יכחש בה׃"
    },
    {
      "verse": 3,
      "text": "לא ישבו בארץ יהוה ושב אפרים מצרים ובאשור טמא יאכלו׃"
    },
    {
      "verse": 4,
      "text": "לא יסכו ליהוה יין ולא יערבו לו זבחיהם כלחם אונים להם כל אכליו יטמאו כי לחמם לנפשם לא יבוא בית יהוה׃"
    },
    {
      "verse": 5,
      "text": "מה תעשו ליום מועד וליום חג יהוה׃"
    },
    {
      "verse": 6,
      "text": "כי הנה הלכו משד מצרים תקבצם מף תקברם מחמד לכספם קמוש יירשם חוח באהליהם׃"
    },
    {
      "verse": 7,
      "text": "באו ימי הפקדה באו ימי השלם ידעו ישראל אויל הנביא משגע איש הרוח על רב עונך ורבה משטמה׃"
    },
    {
      "verse": 8,
      "text": "צפה אפרים עם אלהי נביא פח יקוש על כל דרכיו משטמה בבית אלהיו׃"
    },
    {
      "verse": 9,
      "text": "העמיקו שחתו כימי הגבעה יזכור עונם יפקוד חטאתם׃"
    },
    {
      "verse": 10,
      "text": "כענבים במדבר מצאתי ישראל כבכורה בתאנה בראשיתה ראיתי אבותיכם המה באו בעל פעור וינזרו לבשת ויהיו שקוצים כאהבם׃"
    },
    {
      "verse": 11,
      "text": "אפרים כעוף יתעופף כבודם מלדה ומבטן ומהריון׃"
    },
    {
      "verse": 12,
      "text": "כי אם יגדלו את בניהם ושכלתים מאדם כי גם אוי להם בשורי מהם׃"
    },
    {
      "verse": 13,
      "text": "אפרים כאשר ראיתי לצור שתולה בנוה ואפרים להוציא אל הורג בניו׃"
    },
    {
      "verse": 14,
      "text": "תן להם יהוה מה תתן תן להם רחם משכיל ושדים צמקים׃"
    },
    {
      "verse": 15,
      "text": "כל רעתם בגלגל כי שם שנאתים על רע מעלליהם מביתי אגרשם לא אוסף אהבתם כל שריהם סררים׃"
    },
    {
      "verse": 16,
      "text": "הכה אפרים שרשם יבש פרי בלי יעשון גם כי ילדון והמתי מחמדי בטנם׃"
    },
    {
      "verse": 17,
      "text": "ימאסם אלהי כי לא שמעו לו ויהיו נדדים בגוים׃"
    }
  ]
}
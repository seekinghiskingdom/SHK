{
  "book_id": "HAG",
  "chapter": 2,
  "verses": [
    {
      "verse": 1,
      "text": "בשביעי בעשרים ואחד לחדש היה דבר יהוה ביד חגי הנביא לאמר׃"
    },
    {
      "verse": 2,
      "text": "אמר נא אל זרבבל בן שלתיאל פחת יהודה ואל יהושע בן יהוצדק הכהן הגדול ואל שארית העם לאמר׃"
    },
    {
      "verse": 3,
      "text": "מי בכם הנשאר אשר ראה את הבית הזה בכבודו הראשון ומה אתם ראים אתו עתה הלוא כמהו כאין בעיניכם׃"
    },
    {
      "verse": 4,
      "text": "ועתה חזק זרבבל נאם יהוה וחזק יהושע בן יהוצדק הכהן הגדול וחזק כל עם הארץ נאם יהוה ועשו כי אני אתכם נאם יהוה צבאות׃"
    },
    {
      "verse": 5,
      "text": "את הדבר אשר כרתי אתכם בצאתכם ממצרים ורוחי עמדת בתוככם אל תיראו׃"
    },
    {
      "verse": 6,
      "text": "כי כה אמר יהוה צבאות עוד אחת מעט היא ואני מרעיש את השמים ואת הארץ ואת הים ואת החרבה׃"
    },
    {
      "verse": 7,
      "text": "והרעשתי את כל הגוים ובאו חמדת כל הגוים ומלאתי את הבית הזה כבוד אמר יהוה צבאות׃"
    },
    {
      "verse": 8,
      "text": "לי הכסף ולי הזהב נאם יהוה צבאות׃"
    },
    {
      "verse": 9,
      "text": "גדול יהיה כבוד הבית הזה האחרון מן הראשון אמר יהוה צבאות ובמקום הזה אתן שלום נאם יהוה צבאות׃"
    },
    {
      "verse": 10,
      "text": "בעשרים וארבעה לתשיעי בשנת שתים לדריוש היה דבר יהוה אל חגי הנביא לאמר׃"
    },
    {
      "verse": 11,
      "text": "כה אמר יהוה צבאות שאל נא את הכהנים תורה לאמר׃"
    },
    {
      "verse": 12,
      "text": "הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל היקדש ויענו הכהנים ויאמרו לא׃"
    },
    {
      "verse": 13,
      "text": "ויאמר חגי אם יגע טמא נפש בכל אלה היטמא ויענו הכהנים ויאמרו יטמא׃"
    },
    {
      "verse": 14,
      "text": "ויען חגי ויאמר כן העם הזה וכן הגוי הזה לפני נאם יהוה וכן כל מעשה ידיהם ואשר יקריבו שם טמא הוא׃"
    },
    {
      "verse": 15,
      "text": "ועתה שימו נא לבבכם מן היום הזה ומעלה מטרם שום אבן אל אבן בהיכל יהוה׃"
    },
    {
      "verse": 16,
      "text": "מהיותם בא אל ערמת עשרים והיתה עשרה בא אל היקב לחשף חמשים פורה והיתה עשרים׃"
    },
    {
      "verse": 17,
      "text": "הכיתי אתכם בשדפון ובירקון ובברד את כל מעשה ידיכם ואין אתכם אלי נאם יהוה׃"
    },
    {
      "verse": 18,
      "text": "שימו נא לבבכם מן היום הזה ומעלה מיום עשרים וארבעה לתשיעי למן היום אשר יסד היכל יהוה שימו לבבכם׃"
    },
    {
      "verse": 19,
      "text": "העוד הזרע במגורה ועד הגפן והתאנה והרמון ועץ הזית לא נשא מן היום הזה אברך׃"
    },
    {
      "verse": 20,
      "text": "ויהי דבר יהוה שנית אל חגי בעשרים וארבעה לחדש לאמר׃"
    },
    {
      "verse": 21,
      "text": "אמר אל זרבבל פחת יהודה לאמר אני מרעיש את השמים ואת הארץ׃"
    },
    {
      "verse": 22,
      "text": "והפכתי כסא ממלכות והשמדתי חזק ממלכות הגוים והפכתי מרכבה ורכביה וירדו סוסים ורכביהם איש בחרב אחיו׃"
    },
    {
      "verse": 23,
      "text": "ביום ההוא נאם יהוה צבאות אקחך זרבבל בן שאלתיאל עבדי נאם יהוה ושמתיך כחותם כי בך בחרתי נאם יהוה צבאות׃"
    }
  ]
}
{
  "book_id": "JER",
  "chapter": 35,
  "verses": [
    {
      "verse": 1,
      "text": "הדבר אשר היה אל ירמיהו מאת יהוה בימי יהויקים בן יאשיהו מלך יהודה לאמר׃"
    },
    {
      "verse": 2,
      "text": "הלוך אל בית הרכבים ודברת אותם והבאותם בית יהוה אל אחת הלשכות והשקית אותם יין׃"
    },
    {
      "verse": 3,
      "text": "ואקח את יאזניה בן ירמיהו בן חבצניה ואת אחיו ואת כל בניו ואת כל בית הרכבים׃"
    },
    {
      "verse": 4,
      "text": "ואבא אתם בית יהוה אל לשכת בני חנן בן יגדליהו איש האלהים אשר אצל לשכת השרים אשר ממעל ללשכת מעשיהו בן שלם שמר הסף׃"
    },
    {
      "verse": 5,
      "text": "ואתן לפני בני בית הרכבים גבעים מלאים יין וכסות ואמר אליהם שתו יין׃"
    },
    {
      "verse": 6,
      "text": "ויאמרו לא נשתה יין כי יונדב בן רכב אבינו צוה עלינו לאמר לא תשתו יין אתם ובניכם עד עולם׃"
    },
    {
      "verse": 7,
      "text": "ובית לא תבנו וזרע לא תזרעו וכרם לא תטעו ולא יהיה לכם כי באהלים תשבו כל ימיכם למען תחיו ימים רבים על פני האדמה אשר אתם גרים שם׃"
    },
    {
      "verse": 8,
      "text": "ונשמע בקול יהונדב בן רכב אבינו לכל אשר צונו לבלתי שתות יין כל ימינו אנחנו נשינו בנינו ובנתינו׃"
    },
    {
      "verse": 9,
      "text": "ולבלתי בנות בתים לשבתנו וכרם ושדה וזרע לא יהיה לנו׃"
    },
    {
      "verse": 10,
      "text": "ונשב באהלים ונשמע ונעש ככל אשר צונו יונדב אבינו׃"
    },
    {
      "verse": 11,
      "text": "ויהי בעלות נבוכדראצר מלך בבל אל הארץ ונאמר באו ונבוא ירושלם מפני חיל הכשדים ומפני חיל ארם ונשב בירושלם׃"
    },
    {
      "verse": 12,
      "text": "ויהי דבר יהוה אל ירמיהו לאמר׃"
    },
    {
      "verse": 13,
      "text": "כה אמר יהוה צבאות אלהי ישראל הלך ואמרת לאיש יהודה וליושבי ירושלם הלוא תקחו מוסר לשמע אל דברי נאם יהוה׃"
    },
    {
      "verse": 14,
      "text": "הוקם את דברי יהונדב בן רכב אשר צוה את בניו לבלתי שתות יין ולא שתו עד היום הזה כי שמעו את מצות אביהם ואנכי דברתי אליכם השכם ודבר ולא שמעתם אלי׃"
    },
    {
      "verse": 15,
      "text": "ואשלח אליכם את כל עבדי הנבאים השכים ושלח לאמר שבו נא איש מדרכו הרעה והיטיבו מעלליכם ואל תלכו אחרי אלהים אחרים לעבדם ושבו אל האדמה אשר נתתי לכם ולאבתיכם ולא הטיתם את אזנכם ולא שמעתם אלי׃"
    },
    {
      "verse": 16,
      "text": "כי הקימו בני יהונדב בן רכב את מצות אביהם אשר צום והעם הזה לא שמעו אלי׃"
    },
    {
      "verse": 17,
      "text": "לכן כה אמר יהוה אלהי צבאות אלהי ישראל הנני מביא אל יהודה ואל כל יושבי ירושלם את כל הרעה אשר דברתי עליהם יען דברתי אליהם ולא שמעו ואקרא להם ולא ענו׃"
    },
    {
      "verse": 18,
      "text": "ולבית הרכבים אמר ירמיהו כה אמר יהוה צבאות אלהי ישראל יען אשר שמעתם על מצות יהונדב אביכם ותשמרו את כל מצותיו ותעשו ככל אשר צוה אתכם׃"
    },
    {
      "verse": 19,
      "text": "לכן כה אמר יהוה צבאות אלהי ישראל לא יכרת איש ליונדב בן רכב עמד לפני כל הימים׃"
    }
  ]
}
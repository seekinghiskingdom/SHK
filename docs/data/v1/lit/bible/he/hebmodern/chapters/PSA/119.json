{
  "book_id": "PSA",
  "chapter": 119,
  "verses": [
    {
      "verse": 1,
      "text": "אשרי תמימי דרך ההלכים בתורת יהוה׃"
    },
    {
      "verse": 2,
      "text": "אשרי נצרי עדתיו בכל לב ידרשוהו׃"
    },
    {
      "verse": 3,
      "text": "אף לא פעלו עולה בדרכיו הלכו׃"
    },
    {
      "verse": 4,
      "text": "אתה צויתה פקדיך לשמר מאד׃"
    },
    {
      "verse": 5,
      "text": "אחלי יכנו דרכי לשמר חקיך׃"
    },
    {
      "verse": 6,
      "text": "אז לא אבוש בהביטי אל כל מצותיך׃"
    },
    {
      "verse": 7,
      "text": "אודך בישר לבב בלמדי משפטי צדקך׃"
    },
    {
      "verse": 8,
      "text": "את חקיך אשמר אל תעזבני עד מאד׃"
    },
    {
      "verse": 9,
      "text": "במה יזכה נער את ארחו לשמר כדברך׃"
    },
    {
      "verse": 10,
      "text": "בכל לבי דרשתיך אל תשגני ממצותיך׃"
    },
    {
      "verse": 11,
      "text": "בלבי צפנתי אמרתך למען לא אחטא לך׃"
    },
    {
      "verse": 12,
      "text": "ברוך אתה יהוה למדני חקיך׃"
    },
    {
      "verse": 13,
      "text": "בשפתי ספרתי כל משפטי פיך׃"
    },
    {
      "verse": 14,
      "text": "בדרך עדותיך ששתי כעל כל הון׃"
    },
    {
      "verse": 15,
      "text": "בפקדיך אשיחה ואביטה ארחתיך׃"
    },
    {
      "verse": 16,
      "text": "בחקתיך אשתעשע לא אשכח דברך׃"
    },
    {
      "verse": 17,
      "text": "גמל על עבדך אחיה ואשמרה דברך׃"
    },
    {
      "verse": 18,
      "text": "גל עיני ואביטה נפלאות מתורתך׃"
    },
    {
      "verse": 19,
      "text": "גר אנכי בארץ אל תסתר ממני מצותיך׃"
    },
    {
      "verse": 20,
      "text": "גרסה נפשי לתאבה אל משפטיך בכל עת׃"
    },
    {
      "verse": 21,
      "text": "גערת זדים ארורים השגים ממצותיך׃"
    },
    {
      "verse": 22,
      "text": "גל מעלי חרפה ובוז כי עדתיך נצרתי׃"
    },
    {
      "verse": 23,
      "text": "גם ישבו שרים בי נדברו עבדך ישיח בחקיך׃"
    },
    {
      "verse": 24,
      "text": "גם עדתיך שעשעי אנשי עצתי׃"
    },
    {
      "verse": 25,
      "text": "דבקה לעפר נפשי חיני כדברך׃"
    },
    {
      "verse": 26,
      "text": "דרכי ספרתי ותענני למדני חקיך׃"
    },
    {
      "verse": 27,
      "text": "דרך פקודיך הבינני ואשיחה בנפלאותיך׃"
    },
    {
      "verse": 28,
      "text": "דלפה נפשי מתוגה קימני כדברך׃"
    },
    {
      "verse": 29,
      "text": "דרך שקר הסר ממני ותורתך חנני׃"
    },
    {
      "verse": 30,
      "text": "דרך אמונה בחרתי משפטיך שויתי׃"
    },
    {
      "verse": 31,
      "text": "דבקתי בעדותיך יהוה אל תבישני׃"
    },
    {
      "verse": 32,
      "text": "דרך מצותיך ארוץ כי תרחיב לבי׃"
    },
    {
      "verse": 33,
      "text": "הורני יהוה דרך חקיך ואצרנה עקב׃"
    },
    {
      "verse": 34,
      "text": "הבינני ואצרה תורתך ואשמרנה בכל לב׃"
    },
    {
      "verse": 35,
      "text": "הדריכני בנתיב מצותיך כי בו חפצתי׃"
    },
    {
      "verse": 36,
      "text": "הט לבי אל עדותיך ואל אל בצע׃"
    },
    {
      "verse": 37,
      "text": "העבר עיני מראות שוא בדרכך חיני׃"
    },
    {
      "verse": 38,
      "text": "הקם לעבדך אמרתך אשר ליראתך׃"
    },
    {
      "verse": 39,
      "text": "העבר חרפתי אשר יגרתי כי משפטיך טובים׃"
    },
    {
      "verse": 40,
      "text": "הנה תאבתי לפקדיך בצדקתך חיני׃"
    },
    {
      "verse": 41,
      "text": "ויבאני חסדך יהוה תשועתך כאמרתך׃"
    },
    {
      "verse": 42,
      "text": "ואענה חרפי דבר כי בטחתי בדברך׃"
    },
    {
      "verse": 43,
      "text": "ואל תצל מפי דבר אמת עד מאד כי למשפטך יחלתי׃"
    },
    {
      "verse": 44,
      "text": "ואשמרה תורתך תמיד לעולם ועד׃"
    },
    {
      "verse": 45,
      "text": "ואתהלכה ברחבה כי פקדיך דרשתי׃"
    },
    {
      "verse": 46,
      "text": "ואדברה בעדתיך נגד מלכים ולא אבוש׃"
    },
    {
      "verse": 47,
      "text": "ואשתעשע במצותיך אשר אהבתי׃"
    },
    {
      "verse": 48,
      "text": "ואשא כפי אל מצותיך אשר אהבתי ואשיחה בחקיך׃"
    },
    {
      "verse": 49,
      "text": "זכר דבר לעבדך על אשר יחלתני׃"
    },
    {
      "verse": 50,
      "text": "זאת נחמתי בעניי כי אמרתך חיתני׃"
    },
    {
      "verse": 51,
      "text": "זדים הליצני עד מאד מתורתך לא נטיתי׃"
    },
    {
      "verse": 52,
      "text": "זכרתי משפטיך מעולם יהוה ואתנחם׃"
    },
    {
      "verse": 53,
      "text": "זלעפה אחזתני מרשעים עזבי תורתך׃"
    },
    {
      "verse": 54,
      "text": "זמרות היו לי חקיך בבית מגורי׃"
    },
    {
      "verse": 55,
      "text": "זכרתי בלילה שמך יהוה ואשמרה תורתך׃"
    },
    {
      "verse": 56,
      "text": "זאת היתה לי כי פקדיך נצרתי׃"
    },
    {
      "verse": 57,
      "text": "חלקי יהוה אמרתי לשמר דבריך׃"
    },
    {
      "verse": 58,
      "text": "חליתי פניך בכל לב חנני כאמרתך׃"
    },
    {
      "verse": 59,
      "text": "חשבתי דרכי ואשיבה רגלי אל עדתיך׃"
    },
    {
      "verse": 60,
      "text": "חשתי ולא התמהמהתי לשמר מצותיך׃"
    },
    {
      "verse": 61,
      "text": "חבלי רשעים עודני תורתך לא שכחתי׃"
    },
    {
      "verse": 62,
      "text": "חצות לילה אקום להודות לך על משפטי צדקך׃"
    },
    {
      "verse": 63,
      "text": "חבר אני לכל אשר יראוך ולשמרי פקודיך׃"
    },
    {
      "verse": 64,
      "text": "חסדך יהוה מלאה הארץ חקיך למדני׃"
    },
    {
      "verse": 65,
      "text": "טוב עשית עם עבדך יהוה כדברך׃"
    },
    {
      "verse": 66,
      "text": "טוב טעם ודעת למדני כי במצותיך האמנתי׃"
    },
    {
      "verse": 67,
      "text": "טרם אענה אני שגג ועתה אמרתך שמרתי׃"
    },
    {
      "verse": 68,
      "text": "טוב אתה ומטיב למדני חקיך׃"
    },
    {
      "verse": 69,
      "text": "טפלו עלי שקר זדים אני בכל לב אצר פקודיך׃"
    },
    {
      "verse": 70,
      "text": "טפש כחלב לבם אני תורתך שעשעתי׃"
    },
    {
      "verse": 71,
      "text": "טוב לי כי עניתי למען אלמד חקיך׃"
    },
    {
      "verse": 72,
      "text": "טוב לי תורת פיך מאלפי זהב וכסף׃"
    },
    {
      "verse": 73,
      "text": "ידיך עשוני ויכוננוני הבינני ואלמדה מצותיך׃"
    },
    {
      "verse": 74,
      "text": "יראיך יראוני וישמחו כי לדברך יחלתי׃"
    },
    {
      "verse": 75,
      "text": "ידעתי יהוה כי צדק משפטיך ואמונה עניתני׃"
    },
    {
      "verse": 76,
      "text": "יהי נא חסדך לנחמני כאמרתך לעבדך׃"
    },
    {
      "verse": 77,
      "text": "יבאוני רחמיך ואחיה כי תורתך שעשעי׃"
    },
    {
      "verse": 78,
      "text": "יבשו זדים כי שקר עותוני אני אשיח בפקודיך׃"
    },
    {
      "verse": 79,
      "text": "ישובו לי יראיך וידעו עדתיך׃"
    },
    {
      "verse": 80,
      "text": "יהי לבי תמים בחקיך למען לא אבוש׃"
    },
    {
      "verse": 81,
      "text": "כלתה לתשועתך נפשי לדברך יחלתי׃"
    },
    {
      "verse": 82,
      "text": "כלו עיני לאמרתך לאמר מתי תנחמני׃"
    },
    {
      "verse": 83,
      "text": "כי הייתי כנאד בקיטור חקיך לא שכחתי׃"
    },
    {
      "verse": 84,
      "text": "כמה ימי עבדך מתי תעשה ברדפי משפט׃"
    },
    {
      "verse": 85,
      "text": "כרו לי זדים שיחות אשר לא כתורתך׃"
    },
    {
      "verse": 86,
      "text": "כל מצותיך אמונה שקר רדפוני עזרני׃"
    },
    {
      "verse": 87,
      "text": "כמעט כלוני בארץ ואני לא עזבתי פקודיך׃"
    },
    {
      "verse": 88,
      "text": "כחסדך חיני ואשמרה עדות פיך׃"
    },
    {
      "verse": 89,
      "text": "לעולם יהוה דברך נצב בשמים׃"
    },
    {
      "verse": 90,
      "text": "לדר ודר אמונתך כוננת ארץ ותעמד׃"
    },
    {
      "verse": 91,
      "text": "למשפטיך עמדו היום כי הכל עבדיך׃"
    },
    {
      "verse": 92,
      "text": "לולי תורתך שעשעי אז אבדתי בעניי׃"
    },
    {
      "verse": 93,
      "text": "לעולם לא אשכח פקודיך כי בם חייתני׃"
    },
    {
      "verse": 94,
      "text": "לך אני הושיעני כי פקודיך דרשתי׃"
    },
    {
      "verse": 95,
      "text": "לי קוו רשעים לאבדני עדתיך אתבונן׃"
    },
    {
      "verse": 96,
      "text": "לכל תכלה ראיתי קץ רחבה מצותך מאד׃"
    },
    {
      "verse": 97,
      "text": "מה אהבתי תורתך כל היום היא שיחתי׃"
    },
    {
      "verse": 98,
      "text": "מאיבי תחכמני מצותך כי לעולם היא לי׃"
    },
    {
      "verse": 99,
      "text": "מכל מלמדי השכלתי כי עדותיך שיחה לי׃"
    },
    {
      "verse": 100,
      "text": "מזקנים אתבונן כי פקודיך נצרתי׃"
    },
    {
      "verse": 101,
      "text": "מכל ארח רע כלאתי רגלי למען אשמר דברך׃"
    },
    {
      "verse": 102,
      "text": "ממשפטיך לא סרתי כי אתה הורתני׃"
    },
    {
      "verse": 103,
      "text": "מה נמלצו לחכי אמרתך מדבש לפי׃"
    },
    {
      "verse": 104,
      "text": "מפקודיך אתבונן על כן שנאתי כל ארח שקר׃"
    },
    {
      "verse": 105,
      "text": "נר לרגלי דברך ואור לנתיבתי׃"
    },
    {
      "verse": 106,
      "text": "נשבעתי ואקימה לשמר משפטי צדקך׃"
    },
    {
      "verse": 107,
      "text": "נעניתי עד מאד יהוה חיני כדברך׃"
    },
    {
      "verse": 108,
      "text": "נדבות פי רצה נא יהוה ומשפטיך למדני׃"
    },
    {
      "verse": 109,
      "text": "נפשי בכפי תמיד ותורתך לא שכחתי׃"
    },
    {
      "verse": 110,
      "text": "נתנו רשעים פח לי ומפקודיך לא תעיתי׃"
    },
    {
      "verse": 111,
      "text": "נחלתי עדותיך לעולם כי ששון לבי המה׃"
    },
    {
      "verse": 112,
      "text": "נטיתי לבי לעשות חקיך לעולם עקב׃"
    },
    {
      "verse": 113,
      "text": "סעפים שנאתי ותורתך אהבתי׃"
    },
    {
      "verse": 114,
      "text": "סתרי ומגני אתה לדברך יחלתי׃"
    },
    {
      "verse": 115,
      "text": "סורו ממני מרעים ואצרה מצות אלהי׃"
    },
    {
      "verse": 116,
      "text": "סמכני כאמרתך ואחיה ואל תבישני משברי׃"
    },
    {
      "verse": 117,
      "text": "סעדני ואושעה ואשעה בחקיך תמיד׃"
    },
    {
      "verse": 118,
      "text": "סלית כל שוגים מחקיך כי שקר תרמיתם׃"
    },
    {
      "verse": 119,
      "text": "סגים השבת כל רשעי ארץ לכן אהבתי עדתיך׃"
    },
    {
      "verse": 120,
      "text": "סמר מפחדך בשרי וממשפטיך יראתי׃"
    },
    {
      "verse": 121,
      "text": "עשיתי משפט וצדק בל תניחני לעשקי׃"
    },
    {
      "verse": 122,
      "text": "ערב עבדך לטוב אל יעשקני זדים׃"
    },
    {
      "verse": 123,
      "text": "עיני כלו לישועתך ולאמרת צדקך׃"
    },
    {
      "verse": 124,
      "text": "עשה עם עבדך כחסדך וחקיך למדני׃"
    },
    {
      "verse": 125,
      "text": "עבדך אני הבינני ואדעה עדתיך׃"
    },
    {
      "verse": 126,
      "text": "עת לעשות ליהוה הפרו תורתך׃"
    },
    {
      "verse": 127,
      "text": "על כן אהבתי מצותיך מזהב ומפז׃"
    },
    {
      "verse": 128,
      "text": "על כן כל פקודי כל ישרתי כל ארח שקר שנאתי׃"
    },
    {
      "verse": 129,
      "text": "פלאות עדותיך על כן נצרתם נפשי׃"
    },
    {
      "verse": 130,
      "text": "פתח דבריך יאיר מבין פתיים׃"
    },
    {
      "verse": 131,
      "text": "פי פערתי ואשאפה כי למצותיך יאבתי׃"
    },
    {
      "verse": 132,
      "text": "פנה אלי וחנני כמשפט לאהבי שמך׃"
    },
    {
      "verse": 133,
      "text": "פעמי הכן באמרתך ואל תשלט בי כל און׃"
    },
    {
      "verse": 134,
      "text": "פדני מעשק אדם ואשמרה פקודיך׃"
    },
    {
      "verse": 135,
      "text": "פניך האר בעבדך ולמדני את חקיך׃"
    },
    {
      "verse": 136,
      "text": "פלגי מים ירדו עיני על לא שמרו תורתך׃"
    },
    {
      "verse": 137,
      "text": "צדיק אתה יהוה וישר משפטיך׃"
    },
    {
      "verse": 138,
      "text": "צוית צדק עדתיך ואמונה מאד׃"
    },
    {
      "verse": 139,
      "text": "צמתתני קנאתי כי שכחו דבריך צרי׃"
    },
    {
      "verse": 140,
      "text": "צרופה אמרתך מאד ועבדך אהבה׃"
    },
    {
      "verse": 141,
      "text": "צעיר אנכי ונבזה פקדיך לא שכחתי׃"
    },
    {
      "verse": 142,
      "text": "צדקתך צדק לעולם ותורתך אמת׃"
    },
    {
      "verse": 143,
      "text": "צר ומצוק מצאוני מצותיך שעשעי׃"
    },
    {
      "verse": 144,
      "text": "צדק עדותיך לעולם הבינני ואחיה׃"
    },
    {
      "verse": 145,
      "text": "קראתי בכל לב ענני יהוה חקיך אצרה׃"
    },
    {
      "verse": 146,
      "text": "קראתיך הושיעני ואשמרה עדתיך׃"
    },
    {
      "verse": 147,
      "text": "קדמתי בנשף ואשועה לדבריך יחלתי׃"
    },
    {
      "verse": 148,
      "text": "קדמו עיני אשמרות לשיח באמרתך׃"
    },
    {
      "verse": 149,
      "text": "קולי שמעה כחסדך יהוה כמשפטך חיני׃"
    },
    {
      "verse": 150,
      "text": "קרבו רדפי זמה מתורתך רחקו׃"
    },
    {
      "verse": 151,
      "text": "קרוב אתה יהוה וכל מצותיך אמת׃"
    },
    {
      "verse": 152,
      "text": "קדם ידעתי מעדתיך כי לעולם יסדתם׃"
    },
    {
      "verse": 153,
      "text": "ראה עניי וחלצני כי תורתך לא שכחתי׃"
    },
    {
      "verse": 154,
      "text": "ריבה ריבי וגאלני לאמרתך חיני׃"
    },
    {
      "verse": 155,
      "text": "רחוק מרשעים ישועה כי חקיך לא דרשו׃"
    },
    {
      "verse": 156,
      "text": "רחמיך רבים יהוה כמשפטיך חיני׃"
    },
    {
      "verse": 157,
      "text": "רבים רדפי וצרי מעדותיך לא נטיתי׃"
    },
    {
      "verse": 158,
      "text": "ראיתי בגדים ואתקוטטה אשר אמרתך לא שמרו׃"
    },
    {
      "verse": 159,
      "text": "ראה כי פקודיך אהבתי יהוה כחסדך חיני׃"
    },
    {
      "verse": 160,
      "text": "ראש דברך אמת ולעולם כל משפט צדקך׃"
    },
    {
      "verse": 161,
      "text": "שרים רדפוני חנם ומדבריך פחד לבי׃"
    },
    {
      "verse": 162,
      "text": "שש אנכי על אמרתך כמוצא שלל רב׃"
    },
    {
      "verse": 163,
      "text": "שקר שנאתי ואתעבה תורתך אהבתי׃"
    },
    {
      "verse": 164,
      "text": "שבע ביום הללתיך על משפטי צדקך׃"
    },
    {
      "verse": 165,
      "text": "שלום רב לאהבי תורתך ואין למו מכשול׃"
    },
    {
      "verse": 166,
      "text": "שברתי לישועתך יהוה ומצותיך עשיתי׃"
    },
    {
      "verse": 167,
      "text": "שמרה נפשי עדתיך ואהבם מאד׃"
    },
    {
      "verse": 168,
      "text": "שמרתי פקודיך ועדתיך כי כל דרכי נגדך׃"
    },
    {
      "verse": 169,
      "text": "תקרב רנתי לפניך יהוה כדברך הבינני׃"
    },
    {
      "verse": 170,
      "text": "תבוא תחנתי לפניך כאמרתך הצילני׃"
    },
    {
      "verse": 171,
      "text": "תבענה שפתי תהלה כי תלמדני חקיך׃"
    },
    {
      "verse": 172,
      "text": "תען לשוני אמרתך כי כל מצותיך צדק׃"
    },
    {
      "verse": 173,
      "text": "תהי ידך לעזרני כי פקודיך בחרתי׃"
    },
    {
      "verse": 174,
      "text": "תאבתי לישועתך יהוה ותורתך שעשעי׃"
    },
    {
      "verse": 175,
      "text": "תחי נפשי ותהללך ומשפטך יעזרני׃"
    },
    {
      "verse": 176,
      "text": "תעיתי כשה אבד בקש עבדך כי מצותיך לא שכחתי׃"
    }
  ]
}
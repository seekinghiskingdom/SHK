{
  "book_id": "JOS",
  "chapter": 17,
  "verses": [
    {
      "verse": 1,
      "text": "ויהי הגורל למטה מנשה כי הוא בכור יוסף למכיר בכור מנשה אבי הגלעד כי הוא היה איש מלחמה ויהי לו הגלעד והבשן׃"
    },
    {
      "verse": 2,
      "text": "ויהי לבני מנשה הנותרים למשפחתם לבני אביעזר ולבני חלק ולבני אשריאל ולבני שכם ולבני חפר ולבני שמידע אלה בני מנשה בן יוסף הזכרים למשפחתם׃"
    },
    {
      "verse": 3,
      "text": "ולצלפחד בן חפר בן גלעד בן מכיר בן מנשה לא היו לו בנים כי אם בנות ואלה שמות בנתיו מחלה ונעה חגלה מלכה ותרצה׃"
    },
    {
      "verse": 4,
      "text": "ותקרבנה לפני אלעזר הכהן ולפני יהושע בן נון ולפני הנשיאים לאמר יהוה צוה את משה לתת לנו נחלה בתוך אחינו ויתן להם אל פי יהוה נחלה בתוך אחי אביהן׃"
    },
    {
      "verse": 5,
      "text": "ויפלו חבלי מנשה עשרה לבד מארץ הגלעד והבשן אשר מעבר לירדן׃"
    },
    {
      "verse": 6,
      "text": "כי בנות מנשה נחלו נחלה בתוך בניו וארץ הגלעד היתה לבני מנשה הנותרים׃"
    },
    {
      "verse": 7,
      "text": "ויהי גבול מנשה מאשר המכמתת אשר על פני שכם והלך הגבול אל הימין אל ישבי עין תפוח׃"
    },
    {
      "verse": 8,
      "text": "למנשה היתה ארץ תפוח ותפוח אל גבול מנשה לבני אפרים׃"
    },
    {
      "verse": 9,
      "text": "וירד הגבול נחל קנה נגבה לנחל ערים האלה לאפרים בתוך ערי מנשה וגבול מנשה מצפון לנחל ויהי תצאתיו הימה׃"
    },
    {
      "verse": 10,
      "text": "נגבה לאפרים וצפונה למנשה ויהי הים גבולו ובאשר יפגעון מצפון וביששכר ממזרח׃"
    },
    {
      "verse": 11,
      "text": "ויהי למנשה ביששכר ובאשר בית שאן ובנותיה ויבלעם ובנותיה ואת ישבי דאר ובנותיה וישבי עין דר ובנתיה וישבי תענך ובנתיה וישבי מגדו ובנותיה שלשת הנפת׃"
    },
    {
      "verse": 12,
      "text": "ולא יכלו בני מנשה להוריש את הערים האלה ויואל הכנעני לשבת בארץ הזאת׃"
    },
    {
      "verse": 13,
      "text": "ויהי כי חזקו בני ישראל ויתנו את הכנעני למס והורש לא הורישו׃"
    },
    {
      "verse": 14,
      "text": "וידברו בני יוסף את יהושע לאמר מדוע נתתה לי נחלה גורל אחד וחבל אחד ואני עם רב עד אשר עד כה ברכני יהוה׃"
    },
    {
      "verse": 15,
      "text": "ויאמר אליהם יהושע אם עם רב אתה עלה לך היערה ובראת לך שם בארץ הפרזי והרפאים כי אץ לך הר אפרים׃"
    },
    {
      "verse": 16,
      "text": "ויאמרו בני יוסף לא ימצא לנו ההר ורכב ברזל בכל הכנעני הישב בארץ העמק לאשר בבית שאן ובנותיה ולאשר בעמק יזרעאל׃"
    },
    {
      "verse": 17,
      "text": "ויאמר יהושע אל בית יוסף לאפרים ולמנשה לאמר עם רב אתה וכח גדול לך לא יהיה לך גורל אחד׃"
    },
    {
      "verse": 18,
      "text": "כי הר יהיה לך כי יער הוא ובראתו והיה לך תצאתיו כי תוריש את הכנעני כי רכב ברזל לו כי חזק הוא׃"
    }
  ]
}
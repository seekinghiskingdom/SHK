{
  "book_id": "LEV",
  "chapter": 17,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל אהרן ואל בניו ואל כל בני ישראל ואמרת אליהם זה הדבר אשר צוה יהוה לאמר׃"
    },
    {
      "verse": 3,
      "text": "איש איש מבית ישראל אשר ישחט שור או כשב או עז במחנה או אשר ישחט מחוץ למחנה׃"
    },
    {
      "verse": 4,
      "text": "ואל פתח אהל מועד לא הביאו להקריב קרבן ליהוה לפני משכן יהוה דם יחשב לאיש ההוא דם שפך ונכרת האיש ההוא מקרב עמו׃"
    },
    {
      "verse": 5,
      "text": "למען אשר יביאו בני ישראל את זבחיהם אשר הם זבחים על פני השדה והביאם ליהוה אל פתח אהל מועד אל הכהן וזבחו זבחי שלמים ליהוה אותם׃"
    },
    {
      "verse": 6,
      "text": "וזרק הכהן את הדם על מזבח יהוה פתח אהל מועד והקטיר החלב לריח ניחח ליהוה׃"
    },
    {
      "verse": 7,
      "text": "ולא יזבחו עוד את זבחיהם לשעירם אשר הם זנים אחריהם חקת עולם תהיה זאת להם לדרתם׃"
    },
    {
      "verse": 8,
      "text": "ואלהם תאמר איש איש מבית ישראל ומן הגר אשר יגור בתוכם אשר יעלה עלה או זבח׃"
    },
    {
      "verse": 9,
      "text": "ואל פתח אהל מועד לא יביאנו לעשות אתו ליהוה ונכרת האיש ההוא מעמיו׃"
    },
    {
      "verse": 10,
      "text": "ואיש איש מבית ישראל ומן הגר הגר בתוכם אשר יאכל כל דם ונתתי פני בנפש האכלת את הדם והכרתי אתה מקרב עמה׃"
    },
    {
      "verse": 11,
      "text": "כי נפש הבשר בדם הוא ואני נתתיו לכם על המזבח לכפר על נפשתיכם כי הדם הוא בנפש יכפר׃"
    },
    {
      "verse": 12,
      "text": "על כן אמרתי לבני ישראל כל נפש מכם לא תאכל דם והגר הגר בתוככם לא יאכל דם׃"
    },
    {
      "verse": 13,
      "text": "ואיש איש מבני ישראל ומן הגר הגר בתוכם אשר יצוד ציד חיה או עוף אשר יאכל ושפך את דמו וכסהו בעפר׃"
    },
    {
      "verse": 14,
      "text": "כי נפש כל בשר דמו בנפשו הוא ואמר לבני ישראל דם כל בשר לא תאכלו כי נפש כל בשר דמו הוא כל אכליו יכרת׃"
    },
    {
      "verse": 15,
      "text": "וכל נפש אשר תאכל נבלה וטרפה באזרח ובגר וכבס בגדיו ורחץ במים וטמא עד הערב וטהר׃"
    },
    {
      "verse": 16,
      "text": "ואם לא יכבס ובשרו לא ירחץ ונשא עונו׃"
    }
  ]
}
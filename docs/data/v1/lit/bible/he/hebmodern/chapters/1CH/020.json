{
  "book_id": "1CH",
  "chapter": 20,
  "verses": [
    {
      "verse": 1,
      "text": "ויהי לעת תשובת השנה לעת צאת המלכים וינהג יואב את חיל הצבא וישחת את ארץ בני עמון ויבא ויצר את רבה ודויד ישב בירושלם ויך יואב את רבה ויהרסה׃"
    },
    {
      "verse": 2,
      "text": "ויקח דויד את עטרת מלכם מעל ראשו וימצאה משקל ככר זהב ובה אבן יקרה ותהי על ראש דויד ושלל העיר הוציא הרבה מאד׃"
    },
    {
      "verse": 3,
      "text": "ואת העם אשר בה הוציא וישר במגרה ובחריצי הברזל ובמגרות וכן יעשה דויד לכל ערי בני עמון וישב דויד וכל העם ירושלם׃"
    },
    {
      "verse": 4,
      "text": "ויהי אחריכן ותעמד מלחמה בגזר עם פלשתים אז הכה סבכי החשתי את ספי מילדי הרפאים ויכנעו׃"
    },
    {
      "verse": 5,
      "text": "ותהי עוד מלחמה את פלשתים ויך אלחנן בן יעור את לחמי אחי גלית הגתי ועץ חניתו כמנור ארגים׃"
    },
    {
      "verse": 6,
      "text": "ותהי עוד מלחמה בגת ויהי איש מדה ואצבעתיו שש ושש עשרים וארבע וגם הוא נולד להרפא׃"
    },
    {
      "verse": 7,
      "text": "ויחרף את ישראל ויכהו יהונתן בן שמעא אחי דויד׃"
    },
    {
      "verse": 8,
      "text": "אל נולדו להרפא בגת ויפלו ביד דויד וביד עבדיו׃"
    }
  ]
}
{
  "book_id": "PSA",
  "chapter": 6,
  "verses": [
    {
      "verse": 1,
      "text": "למנצח בנגינות על השמינית מזמור לדוד יהוה אל באפך תוכיחני ואל בחמתך תיסרני׃"
    },
    {
      "verse": 2,
      "text": "חנני יהוה כי אמלל אני רפאני יהוה כי נבהלו עצמי׃"
    },
    {
      "verse": 3,
      "text": "ונפשי נבהלה מאד ואת יהוה עד מתי׃"
    },
    {
      "verse": 4,
      "text": "שובה יהוה חלצה נפשי הושיעני למען חסדך׃"
    },
    {
      "verse": 5,
      "text": "כי אין במות זכרך בשאול מי יודה לך׃"
    },
    {
      "verse": 6,
      "text": "יגעתי באנחתי אשחה בכל לילה מטתי בדמעתי ערשי אמסה׃"
    },
    {
      "verse": 7,
      "text": "עששה מכעס עיני עתקה בכל צוררי׃"
    },
    {
      "verse": 8,
      "text": "סורו ממני כל פעלי און כי שמע יהוה קול בכיי׃"
    },
    {
      "verse": 9,
      "text": "שמע יהוה תחנתי יהוה תפלתי יקח׃"
    },
    {
      "verse": 10,
      "text": "יבשו ויבהלו מאד כל איבי ישבו יבשו רגע׃"
    }
  ]
}
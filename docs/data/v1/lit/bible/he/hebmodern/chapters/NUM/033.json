{
  "book_id": "NUM",
  "chapter": 33,
  "verses": [
    {
      "verse": 1,
      "text": "אלה מסעי בני ישראל אשר יצאו מארץ מצרים לצבאתם ביד משה ואהרן׃"
    },
    {
      "verse": 2,
      "text": "ויכתב משה את מוצאיהם למסעיהם על פי יהוה ואלה מסעיהם למוצאיהם׃"
    },
    {
      "verse": 3,
      "text": "ויסעו מרעמסס בחדש הראשון בחמשה עשר יום לחדש הראשון ממחרת הפסח יצאו בני ישראל ביד רמה לעיני כל מצרים׃"
    },
    {
      "verse": 4,
      "text": "ומצרים מקברים את אשר הכה יהוה בהם כל בכור ובאלהיהם עשה יהוה שפטים׃"
    },
    {
      "verse": 5,
      "text": "ויסעו בני ישראל מרעמסס ויחנו בסכת׃"
    },
    {
      "verse": 6,
      "text": "ויסעו מסכת ויחנו באתם אשר בקצה המדבר׃"
    },
    {
      "verse": 7,
      "text": "ויסעו מאתם וישב על פי החירת אשר על פני בעל צפון ויחנו לפני מגדל׃"
    },
    {
      "verse": 8,
      "text": "ויסעו מפני החירת ויעברו בתוך הים המדברה וילכו דרך שלשת ימים במדבר אתם ויחנו במרה׃"
    },
    {
      "verse": 9,
      "text": "ויסעו ממרה ויבאו אילמה ובאילם שתים עשרה עינת מים ושבעים תמרים ויחנו שם׃"
    },
    {
      "verse": 10,
      "text": "ויסעו מאילם ויחנו על ים סוף׃"
    },
    {
      "verse": 11,
      "text": "ויסעו מים סוף ויחנו במדבר סין׃"
    },
    {
      "verse": 12,
      "text": "ויסעו ממדבר סין ויחנו בדפקה׃"
    },
    {
      "verse": 13,
      "text": "ויסעו מדפקה ויחנו באלוש׃"
    },
    {
      "verse": 14,
      "text": "ויסעו מאלוש ויחנו ברפידם ולא היה שם מים לעם לשתות׃"
    },
    {
      "verse": 15,
      "text": "ויסעו מרפידם ויחנו במדבר סיני׃"
    },
    {
      "verse": 16,
      "text": "ויסעו ממדבר סיני ויחנו בקברת התאוה׃"
    },
    {
      "verse": 17,
      "text": "ויסעו מקברת התאוה ויחנו בחצרת׃"
    },
    {
      "verse": 18,
      "text": "ויסעו מחצרת ויחנו ברתמה׃"
    },
    {
      "verse": 19,
      "text": "ויסעו מרתמה ויחנו ברמן פרץ׃"
    },
    {
      "verse": 20,
      "text": "ויסעו מרמן פרץ ויחנו בלבנה׃"
    },
    {
      "verse": 21,
      "text": "ויסעו מלבנה ויחנו ברסה׃"
    },
    {
      "verse": 22,
      "text": "ויסעו מרסה ויחנו בקהלתה׃"
    },
    {
      "verse": 23,
      "text": "ויסעו מקהלתה ויחנו בהר שפר׃"
    },
    {
      "verse": 24,
      "text": "ויסעו מהר שפר ויחנו בחרדה׃"
    },
    {
      "verse": 25,
      "text": "ויסעו מחרדה ויחנו במקהלת׃"
    },
    {
      "verse": 26,
      "text": "ויסעו ממקהלת ויחנו בתחת׃"
    },
    {
      "verse": 27,
      "text": "ויסעו מתחת ויחנו בתרח׃"
    },
    {
      "verse": 28,
      "text": "ויסעו מתרח ויחנו במתקה׃"
    },
    {
      "verse": 29,
      "text": "ויסעו ממתקה ויחנו בחשמנה׃"
    },
    {
      "verse": 30,
      "text": "ויסעו מחשמנה ויחנו במסרות׃"
    },
    {
      "verse": 31,
      "text": "ויסעו ממסרות ויחנו בבני יעקן׃"
    },
    {
      "verse": 32,
      "text": "ויסעו מבני יעקן ויחנו בחר הגדגד׃"
    },
    {
      "verse": 33,
      "text": "ויסעו מחר הגדגד ויחנו ביטבתה׃"
    },
    {
      "verse": 34,
      "text": "ויסעו מיטבתה ויחנו בעברנה׃"
    },
    {
      "verse": 35,
      "text": "ויסעו מעברנה ויחנו בעציון גבר׃"
    },
    {
      "verse": 36,
      "text": "ויסעו מעציון גבר ויחנו במדבר צן הוא קדש׃"
    },
    {
      "verse": 37,
      "text": "ויסעו מקדש ויחנו בהר ההר בקצה ארץ אדום׃"
    },
    {
      "verse": 38,
      "text": "ויעל אהרן הכהן אל הר ההר על פי יהוה וימת שם בשנת הארבעים לצאת בני ישראל מארץ מצרים בחדש החמישי באחד לחדש׃"
    },
    {
      "verse": 39,
      "text": "ואהרן בן שלש ועשרים ומאת שנה במתו בהר ההר׃"
    },
    {
      "verse": 40,
      "text": "וישמע הכנעני מלך ערד והוא ישב בנגב בארץ כנען בבא בני ישראל׃"
    },
    {
      "verse": 41,
      "text": "ויסעו מהר ההר ויחנו בצלמנה׃"
    },
    {
      "verse": 42,
      "text": "ויסעו מצלמנה ויחנו בפונן׃"
    },
    {
      "verse": 43,
      "text": "ויסעו מפונן ויחנו באבת׃"
    },
    {
      "verse": 44,
      "text": "ויסעו מאבת ויחנו בעיי העברים בגבול מואב׃"
    },
    {
      "verse": 45,
      "text": "ויסעו מעיים ויחנו בדיבן גד׃"
    },
    {
      "verse": 46,
      "text": "ויסעו מדיבן גד ויחנו בעלמן דבלתימה׃"
    },
    {
      "verse": 47,
      "text": "ויסעו מעלמן דבלתימה ויחנו בהרי העברים לפני נבו׃"
    },
    {
      "verse": 48,
      "text": "ויסעו מהרי העברים ויחנו בערבת מואב על ירדן ירחו׃"
    },
    {
      "verse": 49,
      "text": "ויחנו על הירדן מבית הישמת עד אבל השטים בערבת מואב׃"
    },
    {
      "verse": 50,
      "text": "וידבר יהוה אל משה בערבת מואב על ירדן ירחו לאמר׃"
    },
    {
      "verse": 51,
      "text": "דבר אל בני ישראל ואמרת אלהם כי אתם עברים את הירדן אל ארץ כנען׃"
    },
    {
      "verse": 52,
      "text": "והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במתם תשמידו׃"
    },
    {
      "verse": 53,
      "text": "והורשתם את הארץ וישבתם בה כי לכם נתתי את הארץ לרשת אתה׃"
    },
    {
      "verse": 54,
      "text": "והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו אל אשר יצא לו שמה הגורל לו יהיה למטות אבתיכם תתנחלו׃"
    },
    {
      "verse": 55,
      "text": "ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנינם בצדיכם וצררו אתכם על הארץ אשר אתם ישבים בה׃"
    },
    {
      "verse": 56,
      "text": "והיה כאשר דמיתי לעשות להם אעשה לכם׃"
    }
  ]
}
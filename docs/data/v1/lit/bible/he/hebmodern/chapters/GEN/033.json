{
  "book_id": "GEN",
  "chapter": 33,
  "verses": [
    {
      "verse": 1,
      "text": "וישא יעקב עיניו וירא והנה עשו בא ועמו ארבע מאות איש ויחץ את הילדים על לאה ועל רחל ועל שתי השפחות׃"
    },
    {
      "verse": 2,
      "text": "וישם את השפחות ואת ילדיהן ראשנה ואת לאה וילדיה אחרנים ואת רחל ואת יוסף אחרנים׃"
    },
    {
      "verse": 3,
      "text": "והוא עבר לפניהם וישתחו ארצה שבע פעמים עד גשתו עד אחיו׃"
    },
    {
      "verse": 4,
      "text": "וירץ עשו לקראתו ויחבקהו ויפל על צוארו וישקהו ויבכו׃"
    },
    {
      "verse": 5,
      "text": "וישא את עיניו וירא את הנשים ואת הילדים ויאמר מי אלה לך ויאמר הילדים אשר חנן אלהים את עבדך׃"
    },
    {
      "verse": 6,
      "text": "ותגשן השפחות הנה וילדיהן ותשתחוין׃"
    },
    {
      "verse": 7,
      "text": "ותגש גם לאה וילדיה וישתחוו ואחר נגש יוסף ורחל וישתחוו׃"
    },
    {
      "verse": 8,
      "text": "ויאמר מי לך כל המחנה הזה אשר פגשתי ויאמר למצא חן בעיני אדני׃"
    },
    {
      "verse": 9,
      "text": "ויאמר עשו יש לי רב אחי יהי לך אשר לך׃"
    },
    {
      "verse": 10,
      "text": "ויאמר יעקב אל נא אם נא מצאתי חן בעיניך ולקחת מנחתי מידי כי על כן ראיתי פניך כראת פני אלהים ותרצני׃"
    },
    {
      "verse": 11,
      "text": "קח נא את ברכתי אשר הבאת לך כי חנני אלהים וכי יש לי כל ויפצר בו ויקח׃"
    },
    {
      "verse": 12,
      "text": "ויאמר נסעה ונלכה ואלכה לנגדך׃"
    },
    {
      "verse": 13,
      "text": "ויאמר אליו אדני ידע כי הילדים רכים והצאן והבקר עלות עלי ודפקום יום אחד ומתו כל הצאן׃"
    },
    {
      "verse": 14,
      "text": "יעבר נא אדני לפני עבדו ואני אתנהלה לאטי לרגל המלאכה אשר לפני ולרגל הילדים עד אשר אבא אל אדני שעירה׃"
    },
    {
      "verse": 15,
      "text": "ויאמר עשו אציגה נא עמך מן העם אשר אתי ויאמר למה זה אמצא חן בעיני אדני׃"
    },
    {
      "verse": 16,
      "text": "וישב ביום ההוא עשו לדרכו שעירה׃"
    },
    {
      "verse": 17,
      "text": "ויעקב נסע סכתה ויבן לו בית ולמקנהו עשה סכת על כן קרא שם המקום סכות׃"
    },
    {
      "verse": 18,
      "text": "ויבא יעקב שלם עיר שכם אשר בארץ כנען בבאו מפדן ארם ויחן את פני העיר׃"
    },
    {
      "verse": 19,
      "text": "ויקן את חלקת השדה אשר נטה שם אהלו מיד בני חמור אבי שכם במאה קשיטה׃"
    },
    {
      "verse": 20,
      "text": "ויצב שם מזבח ויקרא לו אל אלהי ישראל׃"
    }
  ]
}
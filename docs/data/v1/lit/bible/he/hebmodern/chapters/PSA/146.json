{
  "book_id": "PSA",
  "chapter": 146,
  "verses": [
    {
      "verse": 1,
      "text": "הללו יה הללי נפשי את יהוה׃"
    },
    {
      "verse": 2,
      "text": "אהללה יהוה בחיי אזמרה לאלהי בעודי׃"
    },
    {
      "verse": 3,
      "text": "אל תבטחו בנדיבים בבן אדם שאין לו תשועה׃"
    },
    {
      "verse": 4,
      "text": "תצא רוחו ישב לאדמתו ביום ההוא אבדו עשתנתיו׃"
    },
    {
      "verse": 5,
      "text": "אשרי שאל יעקב בעזרו שברו על יהוה אלהיו׃"
    },
    {
      "verse": 6,
      "text": "עשה שמים וארץ את הים ואת כל אשר בם השמר אמת לעולם׃"
    },
    {
      "verse": 7,
      "text": "עשה משפט לעשוקים נתן לחם לרעבים יהוה מתיר אסורים׃"
    },
    {
      "verse": 8,
      "text": "יהוה פקח עורים יהוה זקף כפופים יהוה אהב צדיקים׃"
    },
    {
      "verse": 9,
      "text": "יהוה שמר את גרים יתום ואלמנה יעודד ודרך רשעים יעות׃"
    },
    {
      "verse": 10,
      "text": "ימלך יהוה לעולם אלהיך ציון לדר ודר הללו יה׃"
    }
  ]
}
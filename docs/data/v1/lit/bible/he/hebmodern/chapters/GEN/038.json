{
  "book_id": "GEN",
  "chapter": 38,
  "verses": [
    {
      "verse": 1,
      "text": "ויהי בעת ההוא וירד יהודה מאת אחיו ויט עד איש עדלמי ושמו חירה׃"
    },
    {
      "verse": 2,
      "text": "וירא שם יהודה בת איש כנעני ושמו שוע ויקחה ויבא אליה׃"
    },
    {
      "verse": 3,
      "text": "ותהר ותלד בן ויקרא את שמו ער׃"
    },
    {
      "verse": 4,
      "text": "ותהר עוד ותלד בן ותקרא את שמו אונן׃"
    },
    {
      "verse": 5,
      "text": "ותסף עוד ותלד בן ותקרא את שמו שלה והיה בכזיב בלדתה אתו׃"
    },
    {
      "verse": 6,
      "text": "ויקח יהודה אשה לער בכורו ושמה תמר׃"
    },
    {
      "verse": 7,
      "text": "ויהי ער בכור יהודה רע בעיני יהוה וימתהו יהוה׃"
    },
    {
      "verse": 8,
      "text": "ויאמר יהודה לאונן בא אל אשת אחיך ויבם אתה והקם זרע לאחיך׃"
    },
    {
      "verse": 9,
      "text": "וידע אונן כי לא לו יהיה הזרע והיה אם בא אל אשת אחיו ושחת ארצה לבלתי נתן זרע לאחיו׃"
    },
    {
      "verse": 10,
      "text": "וירע בעיני יהוה אשר עשה וימת גם אתו׃"
    },
    {
      "verse": 11,
      "text": "ויאמר יהודה לתמר כלתו שבי אלמנה בית אביך עד יגדל שלה בני כי אמר פן ימות גם הוא כאחיו ותלך תמר ותשב בית אביה׃"
    },
    {
      "verse": 12,
      "text": "וירבו הימים ותמת בת שוע אשת יהודה וינחם יהודה ויעל על גזזי צאנו הוא וחירה רעהו העדלמי תמנתה׃"
    },
    {
      "verse": 13,
      "text": "ויגד לתמר לאמר הנה חמיך עלה תמנתה לגז צאנו׃"
    },
    {
      "verse": 14,
      "text": "ותסר בגדי אלמנותה מעליה ותכס בצעיף ותתעלף ותשב בפתח עינים אשר על דרך תמנתה כי ראתה כי גדל שלה והוא לא נתנה לו לאשה׃"
    },
    {
      "verse": 15,
      "text": "ויראה יהודה ויחשבה לזונה כי כסתה פניה׃"
    },
    {
      "verse": 16,
      "text": "ויט אליה אל הדרך ויאמר הבה נא אבוא אליך כי לא ידע כי כלתו הוא ותאמר מה תתן לי כי תבוא אלי׃"
    },
    {
      "verse": 17,
      "text": "ויאמר אנכי אשלח גדי עזים מן הצאן ותאמר אם תתן ערבון עד שלחך׃"
    },
    {
      "verse": 18,
      "text": "ויאמר מה הערבון אשר אתן לך ותאמר חתמך ופתילך ומטך אשר בידך ויתן לה ויבא אליה ותהר לו׃"
    },
    {
      "verse": 19,
      "text": "ותקם ותלך ותסר צעיפה מעליה ותלבש בגדי אלמנותה׃"
    },
    {
      "verse": 20,
      "text": "וישלח יהודה את גדי העזים ביד רעהו העדלמי לקחת הערבון מיד האשה ולא מצאה׃"
    },
    {
      "verse": 21,
      "text": "וישאל את אנשי מקמה לאמר איה הקדשה הוא בעינים על הדרך ויאמרו לא היתה בזה קדשה׃"
    },
    {
      "verse": 22,
      "text": "וישב אל יהודה ויאמר לא מצאתיה וגם אנשי המקום אמרו לא היתה בזה קדשה׃"
    },
    {
      "verse": 23,
      "text": "ויאמר יהודה תקח לה פן נהיה לבוז הנה שלחתי הגדי הזה ואתה לא מצאתה׃"
    },
    {
      "verse": 24,
      "text": "ויהי כמשלש חדשים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשרף׃"
    },
    {
      "verse": 25,
      "text": "הוא מוצאת והיא שלחה אל חמיה לאמר לאיש אשר אלה לו אנכי הרה ותאמר הכר נא למי החתמת והפתילים והמטה האלה׃"
    },
    {
      "verse": 26,
      "text": "ויכר יהודה ויאמר צדקה ממני כי על כן לא נתתיה לשלה בני ולא יסף עוד לדעתה׃"
    },
    {
      "verse": 27,
      "text": "ויהי בעת לדתה והנה תאומים בבטנה׃"
    },
    {
      "verse": 28,
      "text": "ויהי בלדתה ויתן יד ותקח המילדת ותקשר על ידו שני לאמר זה יצא ראשנה׃"
    },
    {
      "verse": 29,
      "text": "ויהי כמשיב ידו והנה יצא אחיו ותאמר מה פרצת עליך פרץ ויקרא שמו פרץ׃"
    },
    {
      "verse": 30,
      "text": "ואחר יצא אחיו אשר על ידו השני ויקרא שמו זרח׃"
    }
  ]
}
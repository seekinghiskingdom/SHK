{
  "book_id": "2SA",
  "chapter": 20,
  "verses": [
    {
      "verse": 1,
      "text": "ושם נקרא איש בליעל ושמו שבע בן בכרי איש ימיני ויתקע בשפר ויאמר אין לנו חלק בדוד ולא נחלה לנו בבן ישי איש לאהליו ישראל׃"
    },
    {
      "verse": 2,
      "text": "ויעל כל איש ישראל מאחרי דוד אחרי שבע בן בכרי ואיש יהודה דבקו במלכם מן הירדן ועד ירושלם׃"
    },
    {
      "verse": 3,
      "text": "ויבא דוד אל ביתו ירושלם ויקח המלך את עשר נשים פלגשים אשר הניח לשמר הבית ויתנם בית משמרת ויכלכלם ואליהם לא בא ותהיינה צררות עד יום מתן אלמנות חיות׃"
    },
    {
      "verse": 4,
      "text": "ויאמר המלך אל עמשא הזעק לי את איש יהודה שלשת ימים ואתה פה עמד׃"
    },
    {
      "verse": 5,
      "text": "וילך עמשא להזעיק את יהודה וייחר מן המועד אשר יעדו׃"
    },
    {
      "verse": 6,
      "text": "ויאמר דוד אל אבישי עתה ירע לנו שבע בן בכרי מן אבשלום אתה קח את עבדי אדניך ורדף אחריו פן מצא לו ערים בצרות והציל עיננו׃"
    },
    {
      "verse": 7,
      "text": "ויצאו אחריו אנשי יואב והכרתי והפלתי וכל הגברים ויצאו מירושלם לרדף אחרי שבע בן בכרי׃"
    },
    {
      "verse": 8,
      "text": "הם עם האבן הגדולה אשר בגבעון ועמשא בא לפניהם ויואב חגור מדו לבשו ועלו חגור חרב מצמדת על מתניו בתערה והוא יצא ותפל׃"
    },
    {
      "verse": 9,
      "text": "ויאמר יואב לעמשא השלום אתה אחי ותחז יד ימין יואב בזקן עמשא לנשק לו׃"
    },
    {
      "verse": 10,
      "text": "ועמשא לא נשמר בחרב אשר ביד יואב ויכהו בה אל החמש וישפך מעיו ארצה ולא שנה לו וימת ויואב ואבישי אחיו רדף אחרי שבע בן בכרי׃"
    },
    {
      "verse": 11,
      "text": "ואיש עמד עליו מנערי יואב ויאמר מי אשר חפץ ביואב ומי אשר לדוד אחרי יואב׃"
    },
    {
      "verse": 12,
      "text": "ועמשא מתגלל בדם בתוך המסלה וירא האיש כי עמד כל העם ויסב את עמשא מן המסלה השדה וישלך עליו בגד כאשר ראה כל הבא עליו ועמד׃"
    },
    {
      "verse": 13,
      "text": "כאשר הגה מן המסלה עבר כל איש אחרי יואב לרדף אחרי שבע בן בכרי׃"
    },
    {
      "verse": 14,
      "text": "ויעבר בכל שבטי ישראל אבלה ובית מעכה וכל הברים ויקלהו ויבאו אף אחריו׃"
    },
    {
      "verse": 15,
      "text": "ויבאו ויצרו עליו באבלה בית המעכה וישפכו סללה אל העיר ותעמד בחל וכל העם אשר את יואב משחיתם להפיל החומה׃"
    },
    {
      "verse": 16,
      "text": "ותקרא אשה חכמה מן העיר שמעו שמעו אמרו נא אל יואב קרב עד הנה ואדברה אליך׃"
    },
    {
      "verse": 17,
      "text": "ויקרב אליה ותאמר האשה האתה יואב ויאמר אני ותאמר לו שמע דברי אמתך ויאמר שמע אנכי׃"
    },
    {
      "verse": 18,
      "text": "ותאמר לאמר דבר ידברו בראשנה לאמר שאל ישאלו באבל וכן התמו׃"
    },
    {
      "verse": 19,
      "text": "אנכי שלמי אמוני ישראל אתה מבקש להמית עיר ואם בישראל למה תבלע נחלת יהוה׃"
    },
    {
      "verse": 20,
      "text": "ויען יואב ויאמר חלילה חלילה לי אם אבלע ואם אשחית׃"
    },
    {
      "verse": 21,
      "text": "לא כן הדבר כי איש מהר אפרים שבע בן בכרי שמו נשא ידו במלך בדוד תנו אתו לבדו ואלכה מעל העיר ותאמר האשה אל יואב הנה ראשו משלך אליך בעד החומה׃"
    },
    {
      "verse": 22,
      "text": "ותבוא האשה אל כל העם בחכמתה ויכרתו את ראש שבע בן בכרי וישלכו אל יואב ויתקע בשופר ויפצו מעל העיר איש לאהליו ויואב שב ירושלם אל המלך׃"
    },
    {
      "verse": 23,
      "text": "ויואב אל כל הצבא ישראל ובניה בן יהוידע על הכרי ועל הפלתי׃"
    },
    {
      "verse": 24,
      "text": "ואדרם על המס ויהושפט בן אחילוד המזכיר׃"
    },
    {
      "verse": 25,
      "text": "ושיא ספר וצדוק ואביתר כהנים׃"
    },
    {
      "verse": 26,
      "text": "וגם עירא היארי היה כהן לדוד׃"
    }
  ]
}
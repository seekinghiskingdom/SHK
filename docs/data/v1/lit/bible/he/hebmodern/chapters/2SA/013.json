{
  "book_id": "2SA",
  "chapter": 13,
  "verses": [
    {
      "verse": 1,
      "text": "ויהי אחרי כן ולאבשלום בן דוד אחות יפה ושמה תמר ויאהבה אמנון בן דוד׃"
    },
    {
      "verse": 2,
      "text": "ויצר לאמנון להתחלות בעבור תמר אחתו כי בתולה היא ויפלא בעיני אמנון לעשות לה מאומה׃"
    },
    {
      "verse": 3,
      "text": "ולאמנון רע ושמו יונדב בן שמעה אחי דוד ויונדב איש חכם מאד׃"
    },
    {
      "verse": 4,
      "text": "ויאמר לו מדוע אתה ככה דל בן המלך בבקר בבקר הלוא תגיד לי ויאמר לו אמנון את תמר אחות אבשלם אחי אני אהב׃"
    },
    {
      "verse": 5,
      "text": "ויאמר לו יהונדב שכב על משכבך והתחל ובא אביך לראותך ואמרת אליו תבא נא תמר אחותי ותברני לחם ועשתה לעיני את הבריה למען אשר אראה ואכלתי מידה׃"
    },
    {
      "verse": 6,
      "text": "וישכב אמנון ויתחל ויבא המלך לראתו ויאמר אמנון אל המלך תבוא נא תמר אחתי ותלבב לעיני שתי לבבות ואברה מידה׃"
    },
    {
      "verse": 7,
      "text": "וישלח דוד אל תמר הביתה לאמר לכי נא בית אמנון אחיך ועשי לו הבריה׃"
    },
    {
      "verse": 8,
      "text": "ותלך תמר בית אמנון אחיה והוא שכב ותקח את הבצק ותלוש ותלבב לעיניו ותבשל את הלבבות׃"
    },
    {
      "verse": 9,
      "text": "ותקח את המשרת ותצק לפניו וימאן לאכול ויאמר אמנון הוציאו כל איש מעלי ויצאו כל איש מעליו׃"
    },
    {
      "verse": 10,
      "text": "ויאמר אמנון אל תמר הביאי הבריה החדר ואברה מידך ותקח תמר את הלבבות אשר עשתה ותבא לאמנון אחיה החדרה׃"
    },
    {
      "verse": 11,
      "text": "ותגש אליו לאכל ויחזק בה ויאמר לה בואי שכבי עמי אחותי׃"
    },
    {
      "verse": 12,
      "text": "ותאמר לו אל אחי אל תענני כי לא יעשה כן בישראל אל תעשה את הנבלה הזאת׃"
    },
    {
      "verse": 13,
      "text": "ואני אנה אוליך את חרפתי ואתה תהיה כאחד הנבלים בישראל ועתה דבר נא אל המלך כי לא ימנעני ממך׃"
    },
    {
      "verse": 14,
      "text": "ולא אבה לשמע בקולה ויחזק ממנה ויענה וישכב אתה׃"
    },
    {
      "verse": 15,
      "text": "וישנאה אמנון שנאה גדולה מאד כי גדולה השנאה אשר שנאה מאהבה אשר אהבה ויאמר לה אמנון קומי לכי׃"
    },
    {
      "verse": 16,
      "text": "ותאמר לו אל אודת הרעה הגדולה הזאת מאחרת אשר עשית עמי לשלחני ולא אבה לשמע לה׃"
    },
    {
      "verse": 17,
      "text": "ויקרא את נערו משרתו ויאמר שלחו נא את זאת מעלי החוצה ונעל הדלת אחריה׃"
    },
    {
      "verse": 18,
      "text": "ועליה כתנת פסים כי כן תלבשן בנות המלך הבתולת מעילים ויצא אותה משרתו החוץ ונעל הדלת אחריה׃"
    },
    {
      "verse": 19,
      "text": "ותקח תמר אפר על ראשה וכתנת הפסים אשר עליה קרעה ותשם ידה על ראשה ותלך הלוך וזעקה׃"
    },
    {
      "verse": 20,
      "text": "ויאמר אליה אבשלום אחיה האמינון אחיך היה עמך ועתה אחותי החרישי אחיך הוא אל תשיתי את לבך לדבר הזה ותשב תמר ושממה בית אבשלום אחיה׃"
    },
    {
      "verse": 21,
      "text": "והמלך דוד שמע את כל הדברים האלה ויחר לו מאד׃"
    },
    {
      "verse": 22,
      "text": "ולא דבר אבשלום עם אמנון למרע ועד טוב כי שנא אבשלום את אמנון על דבר אשר ענה את תמר אחתו׃"
    },
    {
      "verse": 23,
      "text": "ויהי לשנתים ימים ויהיו גזזים לאבשלום בבעל חצור אשר עם אפרים ויקרא אבשלום לכל בני המלך׃"
    },
    {
      "verse": 24,
      "text": "ויבא אבשלום אל המלך ויאמר הנה נא גזזים לעבדך ילך נא המלך ועבדיו עם עבדך׃"
    },
    {
      "verse": 25,
      "text": "ויאמר המלך אל אבשלום אל בני אל נא נלך כלנו ולא נכבד עליך ויפרץ בו ולא אבה ללכת ויברכהו׃"
    },
    {
      "verse": 26,
      "text": "ויאמר אבשלום ולא ילך נא אתנו אמנון אחי ויאמר לו המלך למה ילך עמך׃"
    },
    {
      "verse": 27,
      "text": "ויפרץ בו אבשלום וישלח אתו את אמנון ואת כל בני המלך׃"
    },
    {
      "verse": 28,
      "text": "ויצו אבשלום את נעריו לאמר ראו נא כטוב לב אמנון ביין ואמרתי אליכם הכו את אמנון והמתם אתו אל תיראו הלוא כי אנכי צויתי אתכם חזקו והיו לבני חיל׃"
    },
    {
      "verse": 29,
      "text": "ויעשו נערי אבשלום לאמנון כאשר צוה אבשלום ויקמו כל בני המלך וירכבו איש על פרדו וינסו׃"
    },
    {
      "verse": 30,
      "text": "ויהי המה בדרך והשמעה באה אל דוד לאמר הכה אבשלום את כל בני המלך ולא נותר מהם אחד׃"
    },
    {
      "verse": 31,
      "text": "ויקם המלך ויקרע את בגדיו וישכב ארצה וכל עבדיו נצבים קרעי בגדים׃"
    },
    {
      "verse": 32,
      "text": "ויען יונדב בן שמעה אחי דוד ויאמר אל יאמר אדני את כל הנערים בני המלך המיתו כי אמנון לבדו מת כי על פי אבשלום היתה שימה מיום ענתו את תמר אחתו׃"
    },
    {
      "verse": 33,
      "text": "ועתה אל ישם אדני המלך אל לבו דבר לאמר כל בני המלך מתו כי אם אמנון לבדו מת׃"
    },
    {
      "verse": 34,
      "text": "ויברח אבשלום וישא הנער הצפה את עינו וירא והנה עם רב הלכים מדרך אחריו מצד ההר׃"
    },
    {
      "verse": 35,
      "text": "ויאמר יונדב אל המלך הנה בני המלך באו כדבר עבדך כן היה׃"
    },
    {
      "verse": 36,
      "text": "ויהי ככלתו לדבר והנה בני המלך באו וישאו קולם ויבכו וגם המלך וכל עבדיו בכו בכי גדול מאד׃"
    },
    {
      "verse": 37,
      "text": "ואבשלום ברח וילך אל תלמי בן עמיחור מלך גשור ויתאבל על בנו כל הימים׃"
    },
    {
      "verse": 38,
      "text": "ואבשלום ברח וילך גשור ויהי שם שלש שנים׃"
    },
    {
      "verse": 39,
      "text": "ותכל דוד המלך לצאת אל אבשלום כי נחם על אמנון כי מת׃"
    }
  ]
}
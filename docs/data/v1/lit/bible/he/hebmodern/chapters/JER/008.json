{
  "book_id": "JER",
  "chapter": 8,
  "verses": [
    {
      "verse": 1,
      "text": "בעת ההיא נאם יהוה ויציאו את עצמות מלכי יהודה ואת עצמות שריו ואת עצמות הכהנים ואת עצמות הנביאים ואת עצמות יושבי ירושלם מקבריהם׃"
    },
    {
      "verse": 2,
      "text": "ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם ואשר דרשום ואשר השתחוו להם לא יאספו ולא יקברו לדמן על פני האדמה יהיו׃"
    },
    {
      "verse": 3,
      "text": "ונבחר מות מחיים לכל השארית הנשארים מן המשפחה הרעה הזאת בכל המקמות הנשארים אשר הדחתים שם נאם יהוה צבאות׃"
    },
    {
      "verse": 4,
      "text": "ואמרת אליהם כה אמר יהוה היפלו ולא יקומו אם ישוב ולא ישוב׃"
    },
    {
      "verse": 5,
      "text": "מדוע שובבה העם הזה ירושלם משבה נצחת החזיקו בתרמית מאנו לשוב׃"
    },
    {
      "verse": 6,
      "text": "הקשבתי ואשמע לוא כן ידברו אין איש נחם על רעתו לאמר מה עשיתי כלה שב במרצותם כסוס שוטף במלחמה׃"
    },
    {
      "verse": 7,
      "text": "גם חסידה בשמים ידעה מועדיה ותר וסוס ועגור שמרו את עת באנה ועמי לא ידעו את משפט יהוה׃"
    },
    {
      "verse": 8,
      "text": "איכה תאמרו חכמים אנחנו ותורת יהוה אתנו אכן הנה לשקר עשה עט שקר ספרים׃"
    },
    {
      "verse": 9,
      "text": "הבישו חכמים חתו וילכדו הנה בדבר יהוה מאסו וחכמת מה להם׃"
    },
    {
      "verse": 10,
      "text": "לכן אתן את נשיהם לאחרים שדותיהם ליורשים כי מקטן ועד גדול כלה בצע בצע מנביא ועד כהן כלה עשה שקר׃"
    },
    {
      "verse": 11,
      "text": "וירפו את שבר בת עמי על נקלה לאמר שלום שלום ואין שלום׃"
    },
    {
      "verse": 12,
      "text": "הבשו כי תועבה עשו גם בוש לא יבשו והכלם לא ידעו לכן יפלו בנפלים בעת פקדתם יכשלו אמר יהוה׃"
    },
    {
      "verse": 13,
      "text": "אסף אסיפם נאם יהוה אין ענבים בגפן ואין תאנים בתאנה והעלה נבל ואתן להם יעברום׃"
    },
    {
      "verse": 14,
      "text": "על מה אנחנו ישבים האספו ונבוא אל ערי המבצר ונדמה שם כי יהוה אלהינו הדמנו וישקנו מי ראש כי חטאנו ליהוה׃"
    },
    {
      "verse": 15,
      "text": "קוה לשלום ואין טוב לעת מרפה והנה בעתה׃"
    },
    {
      "verse": 16,
      "text": "מדן נשמע נחרת סוסיו מקול מצהלות אביריו רעשה כל הארץ ויבואו ויאכלו ארץ ומלואה עיר וישבי בה׃"
    },
    {
      "verse": 17,
      "text": "כי הנני משלח בכם נחשים צפענים אשר אין להם לחש ונשכו אתכם נאם יהוה׃"
    },
    {
      "verse": 18,
      "text": "מבליגיתי עלי יגון עלי לבי דוי׃"
    },
    {
      "verse": 19,
      "text": "הנה קול שועת בת עמי מארץ מרחקים היהוה אין בציון אם מלכה אין בה מדוע הכעסוני בפסליהם בהבלי נכר׃"
    },
    {
      "verse": 20,
      "text": "עבר קציר כלה קיץ ואנחנו לוא נושענו׃"
    },
    {
      "verse": 21,
      "text": "על שבר בת עמי השברתי קדרתי שמה החזקתני׃"
    },
    {
      "verse": 22,
      "text": "הצרי אין בגלעד אם רפא אין שם כי מדוע לא עלתה ארכת בת עמי׃"
    }
  ]
}
{
  "book_id": "2CH",
  "chapter": 10,
  "verses": [
    {
      "verse": 1,
      "text": "וילך רחבעם שכמה כי שכם באו כל ישראל להמליך אתו׃"
    },
    {
      "verse": 2,
      "text": "ויהי כשמע ירבעם בן נבט והוא במצרים אשר ברח מפני שלמה המלך וישב ירבעם ממצרים׃"
    },
    {
      "verse": 3,
      "text": "וישלחו ויקראו לו ויבא ירבעם וכל ישראל וידברו אל רחבעם לאמר׃"
    },
    {
      "verse": 4,
      "text": "אביך הקשה את עלנו ועתה הקל מעבדת אביך הקשה ומעלו הכבד אשר נתן עלינו ונעבדך׃"
    },
    {
      "verse": 5,
      "text": "ויאמר אלהם עוד שלשת ימים ושובו אלי וילך העם׃"
    },
    {
      "verse": 6,
      "text": "ויועץ המלך רחבעם את הזקנים אשר היו עמדים לפני שלמה אביו בהיתו חי לאמר איך אתם נועצים להשיב לעם הזה דבר׃"
    },
    {
      "verse": 7,
      "text": "וידברו אליו לאמר אם תהיה לטוב להעם הזה ורציתם ודברת אלהם דברים טובים והיו לך עבדים כל הימים׃"
    },
    {
      "verse": 8,
      "text": "ויעזב את עצת הזקנים אשר יעצהו ויועץ את הילדים אשר גדלו אתו העמדים לפניו׃"
    },
    {
      "verse": 9,
      "text": "ויאמר אלהם מה אתם נועצים ונשיב דבר את העם הזה אשר דברו אלי לאמר הקל מן העל אשר נתן אביך עלינו׃"
    },
    {
      "verse": 10,
      "text": "וידברו אתו הילדים אשר גדלו אתו לאמר כה תאמר לעם אשר דברו אליך לאמר אביך הכביד את עלנו ואתה הקל מעלינו כה תאמר אלהם קטני עבה ממתני אבי׃"
    },
    {
      "verse": 11,
      "text": "ועתה אבי העמיס עליכם על כבד ואני אסיף על עלכם אבי יסר אתכם בשוטים ואני בעקרבים׃"
    },
    {
      "verse": 12,
      "text": "ויבא ירבעם וכל העם אל רחבעם ביום השלשי כאשר דבר המלך לאמר שובו אלי ביום השלשי׃"
    },
    {
      "verse": 13,
      "text": "ויענם המלך קשה ויעזב המלך רחבעם את עצת הזקנים׃"
    },
    {
      "verse": 14,
      "text": "וידבר אלהם כעצת הילדים לאמר אכביד את עלכם ואני אסיף עליו אבי יסר אתכם בשוטים ואני בעקרבים׃"
    },
    {
      "verse": 15,
      "text": "ולא שמע המלך אל העם כי היתה נסבה מעם האלהים למען הקים יהוה את דברו אשר דבר ביד אחיהו השלוני אל ירבעם בן נבט׃"
    },
    {
      "verse": 16,
      "text": "וכל ישראל כי לא שמע המלך להם וישיבו העם את המלך לאמר מה לנו חלק בדויד ולא נחלה בבן ישי איש לאהליך ישראל עתה ראה ביתך דויד וילך כל ישראל לאהליו׃"
    },
    {
      "verse": 17,
      "text": "ובני ישראל הישבים בערי יהודה וימלך עליהם רחבעם׃"
    },
    {
      "verse": 18,
      "text": "וישלח המלך רחבעם את הדרם אשר על המס וירגמו בו בני ישראל אבן וימת והמלך רחבעם התאמץ לעלות במרכבה לנוס ירושלם׃"
    },
    {
      "verse": 19,
      "text": "ויפשעו ישראל בבית דויד עד היום הזה׃"
    }
  ]
}
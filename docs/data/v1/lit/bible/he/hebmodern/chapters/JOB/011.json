{
  "book_id": "JOB",
  "chapter": 11,
  "verses": [
    {
      "verse": 1,
      "text": "ויען צפר הנעמתי ויאמר׃"
    },
    {
      "verse": 2,
      "text": "הרב דברים לא יענה ואם איש שפתים יצדק׃"
    },
    {
      "verse": 3,
      "text": "בדיך מתים יחרישו ותלעג ואין מכלם׃"
    },
    {
      "verse": 4,
      "text": "ותאמר זך לקחי ובר הייתי בעיניך׃"
    },
    {
      "verse": 5,
      "text": "ואולם מי יתן אלוה דבר ויפתח שפתיו עמך׃"
    },
    {
      "verse": 6,
      "text": "ויגד לך תעלמות חכמה כי כפלים לתושיה ודע כי ישה לך אלוה מעונך׃"
    },
    {
      "verse": 7,
      "text": "החקר אלוה תמצא אם עד תכלית שדי תמצא׃"
    },
    {
      "verse": 8,
      "text": "גבהי שמים מה תפעל עמקה משאול מה תדע׃"
    },
    {
      "verse": 9,
      "text": "ארכה מארץ מדה ורחבה מני ים׃"
    },
    {
      "verse": 10,
      "text": "אם יחלף ויסגיר ויקהיל ומי ישיבנו׃"
    },
    {
      "verse": 11,
      "text": "כי הוא ידע מתי שוא וירא און ולא יתבונן׃"
    },
    {
      "verse": 12,
      "text": "ואיש נבוב ילבב ועיר פרא אדם יולד׃"
    },
    {
      "verse": 13,
      "text": "אם אתה הכינות לבך ופרשת אליו כפך׃"
    },
    {
      "verse": 14,
      "text": "אם און בידך הרחיקהו ואל תשכן באהליך עולה׃"
    },
    {
      "verse": 15,
      "text": "כי אז תשא פניך ממום והיית מצק ולא תירא׃"
    },
    {
      "verse": 16,
      "text": "כי אתה עמל תשכח כמים עברו תזכר׃"
    },
    {
      "verse": 17,
      "text": "ומצהרים יקום חלד תעפה כבקר תהיה׃"
    },
    {
      "verse": 18,
      "text": "ובטחת כי יש תקוה וחפרת לבטח תשכב׃"
    },
    {
      "verse": 19,
      "text": "ורבצת ואין מחריד וחלו פניך רבים׃"
    },
    {
      "verse": 20,
      "text": "ועיני רשעים תכלינה ומנוס אבד מנהם ותקותם מפח נפש׃"
    }
  ]
}
{
  "book_id": "DEU",
  "chapter": 16,
  "verses": [
    {
      "verse": 1,
      "text": "שמור את חדש האביב ועשית פסח ליהוה אלהיך כי בחדש האביב הוציאך יהוה אלהיך ממצרים לילה׃"
    },
    {
      "verse": 2,
      "text": "וזבחת פסח ליהוה אלהיך צאן ובקר במקום אשר יבחר יהוה לשכן שמו שם׃"
    },
    {
      "verse": 3,
      "text": "לא תאכל עליו חמץ שבעת ימים תאכל עליו מצות לחם עני כי בחפזון יצאת מארץ מצרים למען תזכר את יום צאתך מארץ מצרים כל ימי חייך׃"
    },
    {
      "verse": 4,
      "text": "ולא יראה לך שאר בכל גבלך שבעת ימים ולא ילין מן הבשר אשר תזבח בערב ביום הראשון לבקר׃"
    },
    {
      "verse": 5,
      "text": "לא תוכל לזבח את הפסח באחד שעריך אשר יהוה אלהיך נתן לך׃"
    },
    {
      "verse": 6,
      "text": "כי אם אל המקום אשר יבחר יהוה אלהיך לשכן שמו שם תזבח את הפסח בערב כבוא השמש מועד צאתך ממצרים׃"
    },
    {
      "verse": 7,
      "text": "ובשלת ואכלת במקום אשר יבחר יהוה אלהיך בו ופנית בבקר והלכת לאהליך׃"
    },
    {
      "verse": 8,
      "text": "ששת ימים תאכל מצות וביום השביעי עצרת ליהוה אלהיך לא תעשה מלאכה׃"
    },
    {
      "verse": 9,
      "text": "שבעה שבעת תספר לך מהחל חרמש בקמה תחל לספר שבעה שבעות׃"
    },
    {
      "verse": 10,
      "text": "ועשית חג שבעות ליהוה אלהיך מסת נדבת ידך אשר תתן כאשר יברכך יהוה אלהיך׃"
    },
    {
      "verse": 11,
      "text": "ושמחת לפני יהוה אלהיך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך במקום אשר יבחר יהוה אלהיך לשכן שמו שם׃"
    },
    {
      "verse": 12,
      "text": "וזכרת כי עבד היית במצרים ושמרת ועשית את החקים האלה׃"
    },
    {
      "verse": 13,
      "text": "חג הסכת תעשה לך שבעת ימים באספך מגרנך ומיקבך׃"
    },
    {
      "verse": 14,
      "text": "ושמחת בחגך אתה ובנך ובתך ועבדך ואמתך והלוי והגר והיתום והאלמנה אשר בשעריך׃"
    },
    {
      "verse": 15,
      "text": "שבעת ימים תחג ליהוה אלהיך במקום אשר יבחר יהוה כי יברכך יהוה אלהיך בכל תבואתך ובכל מעשה ידיך והיית אך שמח׃"
    },
    {
      "verse": 16,
      "text": "שלוש פעמים בשנה יראה כל זכורך את פני יהוה אלהיך במקום אשר יבחר בחג המצות ובחג השבעות ובחג הסכות ולא יראה את פני יהוה ריקם׃"
    },
    {
      "verse": 17,
      "text": "איש כמתנת ידו כברכת יהוה אלהיך אשר נתן לך׃"
    },
    {
      "verse": 18,
      "text": "שפטים ושטרים תתן לך בכל שעריך אשר יהוה אלהיך נתן לך לשבטיך ושפטו את העם משפט צדק׃"
    },
    {
      "verse": 19,
      "text": "לא תטה משפט לא תכיר פנים ולא תקח שחד כי השחד יעור עיני חכמים ויסלף דברי צדיקם׃"
    },
    {
      "verse": 20,
      "text": "צדק צדק תרדף למען תחיה וירשת את הארץ אשר יהוה אלהיך נתן לך׃"
    },
    {
      "verse": 21,
      "text": "לא תטע לך אשרה כל עץ אצל מזבח יהוה אלהיך אשר תעשה לך׃"
    },
    {
      "verse": 22,
      "text": "ולא תקים לך מצבה אשר שנא יהוה אלהיך׃"
    }
  ]
}
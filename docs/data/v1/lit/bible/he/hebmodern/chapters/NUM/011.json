{
  "book_id": "NUM",
  "chapter": 11,
  "verses": [
    {
      "verse": 1,
      "text": "ויהי העם כמתאננים רע באזני יהוה וישמע יהוה ויחר אפו ותבער בם אש יהוה ותאכל בקצה המחנה׃"
    },
    {
      "verse": 2,
      "text": "ויצעק העם אל משה ויתפלל משה אל יהוה ותשקע האש׃"
    },
    {
      "verse": 3,
      "text": "ויקרא שם המקום ההוא תבערה כי בערה בם אש יהוה׃"
    },
    {
      "verse": 4,
      "text": "והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר׃"
    },
    {
      "verse": 5,
      "text": "זכרנו את הדגה אשר נאכל במצרים חנם את הקשאים ואת האבטחים ואת החציר ואת הבצלים ואת השומים׃"
    },
    {
      "verse": 6,
      "text": "ועתה נפשנו יבשה אין כל בלתי אל המן עינינו׃"
    },
    {
      "verse": 7,
      "text": "והמן כזרע גד הוא ועינו כעין הבדלח׃"
    },
    {
      "verse": 8,
      "text": "שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן׃"
    },
    {
      "verse": 9,
      "text": "וברדת הטל על המחנה לילה ירד המן עליו׃"
    },
    {
      "verse": 10,
      "text": "וישמע משה את העם בכה למשפחתיו איש לפתח אהלו ויחר אף יהוה מאד ובעיני משה רע׃"
    },
    {
      "verse": 11,
      "text": "ויאמר משה אל יהוה למה הרעת לעבדך ולמה לא מצתי חן בעיניך לשום את משא כל העם הזה עלי׃"
    },
    {
      "verse": 12,
      "text": "האנכי הריתי את כל העם הזה אם אנכי ילדתיהו כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו׃"
    },
    {
      "verse": 13,
      "text": "מאין לי בשר לתת לכל העם הזה כי יבכו עלי לאמר תנה לנו בשר ונאכלה׃"
    },
    {
      "verse": 14,
      "text": "לא אוכל אנכי לבדי לשאת את כל העם הזה כי כבד ממני׃"
    },
    {
      "verse": 15,
      "text": "ואם ככה את עשה לי הרגני נא הרג אם מצאתי חן בעיניך ואל אראה ברעתי׃"
    },
    {
      "verse": 16,
      "text": "ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו שם עמך׃"
    },
    {
      "verse": 17,
      "text": "וירדתי ודברתי עמך שם ואצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך׃"
    },
    {
      "verse": 18,
      "text": "ואל העם תאמר התקדשו למחר ואכלתם בשר כי בכיתם באזני יהוה לאמר מי יאכלנו בשר כי טוב לנו במצרים ונתן יהוה לכם בשר ואכלתם׃"
    },
    {
      "verse": 19,
      "text": "לא יום אחד תאכלון ולא יומים ולא חמשה ימים ולא עשרה ימים ולא עשרים יום׃"
    },
    {
      "verse": 20,
      "text": "עד חדש ימים עד אשר יצא מאפכם והיה לכם לזרא יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים׃"
    },
    {
      "verse": 21,
      "text": "ויאמר משה שש מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים׃"
    },
    {
      "verse": 22,
      "text": "הצאן ובקר ישחט להם ומצא להם אם את כל דגי הים יאסף להם ומצא להם׃"
    },
    {
      "verse": 23,
      "text": "ויאמר יהוה אל משה היד יהוה תקצר עתה תראה היקרך דברי אם לא׃"
    },
    {
      "verse": 24,
      "text": "ויצא משה וידבר אל העם את דברי יהוה ויאסף שבעים איש מזקני העם ויעמד אתם סביבת האהל׃"
    },
    {
      "verse": 25,
      "text": "וירד יהוה בענן וידבר אליו ויאצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו׃"
    },
    {
      "verse": 26,
      "text": "וישארו שני אנשים במחנה שם האחד אלדד ושם השני מידד ותנח עליהם הרוח והמה בכתבים ולא יצאו האהלה ויתנבאו במחנה׃"
    },
    {
      "verse": 27,
      "text": "וירץ הנער ויגד למשה ויאמר אלדד ומידד מתנבאים במחנה׃"
    },
    {
      "verse": 28,
      "text": "ויען יהושע בן נון משרת משה מבחריו ויאמר אדני משה כלאם׃"
    },
    {
      "verse": 29,
      "text": "ויאמר לו משה המקנא אתה לי ומי יתן כל עם יהוה נביאים כי יתן יהוה את רוחו עליהם׃"
    },
    {
      "verse": 30,
      "text": "ויאסף משה אל המחנה הוא וזקני ישראל׃"
    },
    {
      "verse": 31,
      "text": "ורוח נסע מאת יהוה ויגז שלוים מן הים ויטש על המחנה כדרך יום כה וכדרך יום כה סביבות המחנה וכאמתים על פני הארץ׃"
    },
    {
      "verse": 32,
      "text": "ויקם העם כל היום ההוא וכל הלילה וכל יום המחרת ויאספו את השלו הממעיט אסף עשרה חמרים וישטחו להם שטוח סביבות המחנה׃"
    },
    {
      "verse": 33,
      "text": "הבשר עודנו בין שניהם טרם יכרת ואף יהוה חרה בעם ויך יהוה בעם מכה רבה מאד׃"
    },
    {
      "verse": 34,
      "text": "ויקרא את שם המקום ההוא קברות התאוה כי שם קברו את העם המתאוים׃"
    },
    {
      "verse": 35,
      "text": "מקברות התאוה נסעו העם חצרות ויהיו בחצרות׃"
    }
  ]
}
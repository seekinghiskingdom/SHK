{
  "book_id": "MIC",
  "chapter": 1,
  "verses": [
    {
      "verse": 1,
      "text": "דבר יהוה אשר היה אל מיכה המרשתי בימי יותם אחז יחזקיה מלכי יהודה אשר חזה על שמרון וירושלם׃"
    },
    {
      "verse": 2,
      "text": "שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו׃"
    },
    {
      "verse": 3,
      "text": "כי הנה יהוה יצא ממקומו וירד ודרך על במותי ארץ׃"
    },
    {
      "verse": 4,
      "text": "ונמסו ההרים תחתיו והעמקים יתבקעו כדונג מפני האש כמים מגרים במורד׃"
    },
    {
      "verse": 5,
      "text": "בפשע יעקב כל זאת ובחטאות בית ישראל מי פשע יעקב הלוא שמרון ומי במות יהודה הלוא ירושלם׃"
    },
    {
      "verse": 6,
      "text": "ושמתי שמרון לעי השדה למטעי כרם והגרתי לגי אבניה ויסדיה אגלה׃"
    },
    {
      "verse": 7,
      "text": "וכל פסיליה יכתו וכל אתנניה ישרפו באש וכל עצביה אשים שממה כי מאתנן זונה קבצה ועד אתנן זונה ישובו׃"
    },
    {
      "verse": 8,
      "text": "על זאת אספדה ואילילה אילכה שילל וערום אעשה מספד כתנים ואבל כבנות יענה׃"
    },
    {
      "verse": 9,
      "text": "כי אנושה מכותיה כי באה עד יהודה נגע עד שער עמי עד ירושלם׃"
    },
    {
      "verse": 10,
      "text": "בגת אל תגידו בכו אל תבכו בבית לעפרה עפר התפלשתי׃"
    },
    {
      "verse": 11,
      "text": "עברי לכם יושבת שפיר עריה בשת לא יצאה יושבת צאנן מספד בית האצל יקח מכם עמדתו׃"
    },
    {
      "verse": 12,
      "text": "כי חלה לטוב יושבת מרות כי ירד רע מאת יהוה לשער ירושלם׃"
    },
    {
      "verse": 13,
      "text": "רתם המרכבה לרכש יושבת לכיש ראשית חטאת היא לבת ציון כי בך נמצאו פשעי ישראל׃"
    },
    {
      "verse": 14,
      "text": "לכן תתני שלוחים על מורשת גת בתי אכזיב לאכזב למלכי ישראל׃"
    },
    {
      "verse": 15,
      "text": "עד הירש אבי לך יושבת מרשה עד עדלם יבוא כבוד ישראל׃"
    },
    {
      "verse": 16,
      "text": "קרחי וגזי על בני תענוגיך הרחבי קרחתך כנשר כי גלו ממך׃"
    }
  ]
}
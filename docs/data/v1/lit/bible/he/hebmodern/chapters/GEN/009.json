{
  "book_id": "GEN",
  "chapter": 9,
  "verses": [
    {
      "verse": 1,
      "text": "ויברך אלהים את נח ואת בניו ויאמר להם פרו ורבו ומלאו את הארץ׃"
    },
    {
      "verse": 2,
      "text": "ומוראכם וחתכם יהיה על כל חית הארץ ועל כל עוף השמים בכל אשר תרמש האדמה ובכל דגי הים בידכם נתנו׃"
    },
    {
      "verse": 3,
      "text": "כל רמש אשר הוא חי לכם יהיה לאכלה כירק עשב נתתי לכם את כל׃"
    },
    {
      "verse": 4,
      "text": "אך בשר בנפשו דמו לא תאכלו׃"
    },
    {
      "verse": 5,
      "text": "ואך את דמכם לנפשתיכם אדרש מיד כל חיה אדרשנו ומיד האדם מיד איש אחיו אדרש את נפש האדם׃"
    },
    {
      "verse": 6,
      "text": "שפך דם האדם באדם דמו ישפך כי בצלם אלהים עשה את האדם׃"
    },
    {
      "verse": 7,
      "text": "ואתם פרו ורבו שרצו בארץ ורבו בה׃"
    },
    {
      "verse": 8,
      "text": "ויאמר אלהים אל נח ואל בניו אתו לאמר׃"
    },
    {
      "verse": 9,
      "text": "ואני הנני מקים את בריתי אתכם ואת זרעכם אחריכם׃"
    },
    {
      "verse": 10,
      "text": "ואת כל נפש החיה אשר אתכם בעוף בבהמה ובכל חית הארץ אתכם מכל יצאי התבה לכל חית הארץ׃"
    },
    {
      "verse": 11,
      "text": "והקמתי את בריתי אתכם ולא יכרת כל בשר עוד ממי המבול ולא יהיה עוד מבול לשחת הארץ׃"
    },
    {
      "verse": 12,
      "text": "ויאמר אלהים זאת אות הברית אשר אני נתן ביני וביניכם ובין כל נפש חיה אשר אתכם לדרת עולם׃"
    },
    {
      "verse": 13,
      "text": "את קשתי נתתי בענן והיתה לאות ברית ביני ובין הארץ׃"
    },
    {
      "verse": 14,
      "text": "והיה בענני ענן על הארץ ונראתה הקשת בענן׃"
    },
    {
      "verse": 15,
      "text": "וזכרתי את בריתי אשר ביני וביניכם ובין כל נפש חיה בכל בשר ולא יהיה עוד המים למבול לשחת כל בשר׃"
    },
    {
      "verse": 16,
      "text": "והיתה הקשת בענן וראיתיה לזכר ברית עולם בין אלהים ובין כל נפש חיה בכל בשר אשר על הארץ׃"
    },
    {
      "verse": 17,
      "text": "ויאמר אלהים אל נח זאת אות הברית אשר הקמתי ביני ובין כל בשר אשר על הארץ׃"
    },
    {
      "verse": 18,
      "text": "ויהיו בני נח היצאים מן התבה שם וחם ויפת וחם הוא אבי כנען׃"
    },
    {
      "verse": 19,
      "text": "שלשה אלה בני נח ומאלה נפצה כל הארץ׃"
    },
    {
      "verse": 20,
      "text": "ויחל נח איש האדמה ויטע כרם׃"
    },
    {
      "verse": 21,
      "text": "וישת מן היין וישכר ויתגל בתוך אהלה׃"
    },
    {
      "verse": 22,
      "text": "וירא חם אבי כנען את ערות אביו ויגד לשני אחיו בחוץ׃"
    },
    {
      "verse": 23,
      "text": "ויקח שם ויפת את השמלה וישימו על שכם שניהם וילכו אחרנית ויכסו את ערות אביהם ופניהם אחרנית וערות אביהם לא ראו׃"
    },
    {
      "verse": 24,
      "text": "וייקץ נח מיינו וידע את אשר עשה לו בנו הקטן׃"
    },
    {
      "verse": 25,
      "text": "ויאמר ארור כנען עבד עבדים יהיה לאחיו׃"
    },
    {
      "verse": 26,
      "text": "ויאמר ברוך יהוה אלהי שם ויהי כנען עבד למו׃"
    },
    {
      "verse": 27,
      "text": "יפת אלהים ליפת וישכן באהלי שם ויהי כנען עבד למו׃"
    },
    {
      "verse": 28,
      "text": "ויחי נח אחר המבול שלש מאות שנה וחמשים שנה׃"
    },
    {
      "verse": 29,
      "text": "ויהיו כל ימי נח תשע מאות שנה וחמשים שנה וימת׃"
    }
  ]
}
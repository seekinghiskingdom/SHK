{
  "book_id": "LEV",
  "chapter": 23,
  "verses": [
    {
      "verse": 1,
      "text": "וידבר יהוה אל משה לאמר׃"
    },
    {
      "verse": 2,
      "text": "דבר אל בני ישראל ואמרת אלהם מועדי יהוה אשר תקראו אתם מקראי קדש אלה הם מועדי׃"
    },
    {
      "verse": 3,
      "text": "ששת ימים תעשה מלאכה וביום השביעי שבת שבתון מקרא קדש כל מלאכה לא תעשו שבת הוא ליהוה בכל מושבתיכם׃"
    },
    {
      "verse": 4,
      "text": "אלה מועדי יהוה מקראי קדש אשר תקראו אתם במועדם׃"
    },
    {
      "verse": 5,
      "text": "בחדש הראשון בארבעה עשר לחדש בין הערבים פסח ליהוה׃"
    },
    {
      "verse": 6,
      "text": "ובחמשה עשר יום לחדש הזה חג המצות ליהוה שבעת ימים מצות תאכלו׃"
    },
    {
      "verse": 7,
      "text": "ביום הראשון מקרא קדש יהיה לכם כל מלאכת עבדה לא תעשו׃"
    },
    {
      "verse": 8,
      "text": "והקרבתם אשה ליהוה שבעת ימים ביום השביעי מקרא קדש כל מלאכת עבדה לא תעשו׃"
    },
    {
      "verse": 9,
      "text": "וידבר יהוה אל משה לאמר׃"
    },
    {
      "verse": 10,
      "text": "דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה והבאתם את עמר ראשית קצירכם אל הכהן׃"
    },
    {
      "verse": 11,
      "text": "והניף את העמר לפני יהוה לרצנכם ממחרת השבת יניפנו הכהן׃"
    },
    {
      "verse": 12,
      "text": "ועשיתם ביום הניפכם את העמר כבש תמים בן שנתו לעלה ליהוה׃"
    },
    {
      "verse": 13,
      "text": "ומנחתו שני עשרנים סלת בלולה בשמן אשה ליהוה ריח ניחח ונסכה יין רביעת ההין׃"
    },
    {
      "verse": 14,
      "text": "ולחם וקלי וכרמל לא תאכלו עד עצם היום הזה עד הביאכם את קרבן אלהיכם חקת עולם לדרתיכם בכל משבתיכם׃"
    },
    {
      "verse": 15,
      "text": "וספרתם לכם ממחרת השבת מיום הביאכם את עמר התנופה שבע שבתות תמימת תהיינה׃"
    },
    {
      "verse": 16,
      "text": "עד ממחרת השבת השביעת תספרו חמשים יום והקרבתם מנחה חדשה ליהוה׃"
    },
    {
      "verse": 17,
      "text": "ממושבתיכם תביאו לחם תנופה שתים שני עשרנים סלת תהיינה חמץ תאפינה בכורים ליהוה׃"
    },
    {
      "verse": 18,
      "text": "והקרבתם על הלחם שבעת כבשים תמימם בני שנה ופר בן בקר אחד ואילם שנים יהיו עלה ליהוה ומנחתם ונסכיהם אשה ריח ניחח ליהוה׃"
    },
    {
      "verse": 19,
      "text": "ועשיתם שעיר עזים אחד לחטאת ושני כבשים בני שנה לזבח שלמים׃"
    },
    {
      "verse": 20,
      "text": "והניף הכהן אתם על לחם הבכורים תנופה לפני יהוה על שני כבשים קדש יהיו ליהוה לכהן׃"
    },
    {
      "verse": 21,
      "text": "וקראתם בעצם היום הזה מקרא קדש יהיה לכם כל מלאכת עבדה לא תעשו חקת עולם בכל מושבתיכם לדרתיכם׃"
    },
    {
      "verse": 22,
      "text": "ובקצרכם את קציר ארצכם לא תכלה פאת שדך בקצרך ולקט קצירך לא תלקט לעני ולגר תעזב אתם אני יהוה אלהיכם׃"
    },
    {
      "verse": 23,
      "text": "וידבר יהוה אל משה לאמר׃"
    },
    {
      "verse": 24,
      "text": "דבר אל בני ישראל לאמר בחדש השביעי באחד לחדש יהיה לכם שבתון זכרון תרועה מקרא קדש׃"
    },
    {
      "verse": 25,
      "text": "כל מלאכת עבדה לא תעשו והקרבתם אשה ליהוה׃"
    },
    {
      "verse": 26,
      "text": "וידבר יהוה אל משה לאמר׃"
    },
    {
      "verse": 27,
      "text": "אך בעשור לחדש השביעי הזה יום הכפרים הוא מקרא קדש יהיה לכם ועניתם את נפשתיכם והקרבתם אשה ליהוה׃"
    },
    {
      "verse": 28,
      "text": "וכל מלאכה לא תעשו בעצם היום הזה כי יום כפרים הוא לכפר עליכם לפני יהוה אלהיכם׃"
    },
    {
      "verse": 29,
      "text": "כי כל הנפש אשר לא תענה בעצם היום הזה ונכרתה מעמיה׃"
    },
    {
      "verse": 30,
      "text": "וכל הנפש אשר תעשה כל מלאכה בעצם היום הזה והאבדתי את הנפש ההוא מקרב עמה׃"
    },
    {
      "verse": 31,
      "text": "כל מלאכה לא תעשו חקת עולם לדרתיכם בכל משבתיכם׃"
    },
    {
      "verse": 32,
      "text": "שבת שבתון הוא לכם ועניתם את נפשתיכם בתשעה לחדש בערב מערב עד ערב תשבתו שבתכם׃"
    },
    {
      "verse": 33,
      "text": "וידבר יהוה אל משה לאמר׃"
    },
    {
      "verse": 34,
      "text": "דבר אל בני ישראל לאמר בחמשה עשר יום לחדש השביעי הזה חג הסכות שבעת ימים ליהוה׃"
    },
    {
      "verse": 35,
      "text": "ביום הראשון מקרא קדש כל מלאכת עבדה לא תעשו׃"
    },
    {
      "verse": 36,
      "text": "שבעת ימים תקריבו אשה ליהוה ביום השמיני מקרא קדש יהיה לכם והקרבתם אשה ליהוה עצרת הוא כל מלאכת עבדה לא תעשו׃"
    },
    {
      "verse": 37,
      "text": "אלה מועדי יהוה אשר תקראו אתם מקראי קדש להקריב אשה ליהוה עלה ומנחה זבח ונסכים דבר יום ביומו׃"
    },
    {
      "verse": 38,
      "text": "מלבד שבתת יהוה ומלבד מתנותיכם ומלבד כל נדריכם ומלבד כל נדבותיכם אשר תתנו ליהוה׃"
    },
    {
      "verse": 39,
      "text": "אך בחמשה עשר יום לחדש השביעי באספכם את תבואת הארץ תחגו את חג יהוה שבעת ימים ביום הראשון שבתון וביום השמיני שבתון׃"
    },
    {
      "verse": 40,
      "text": "ולקחתם לכם ביום הראשון פרי עץ הדר כפת תמרים וענף עץ עבת וערבי נחל ושמחתם לפני יהוה אלהיכם שבעת ימים׃"
    },
    {
      "verse": 41,
      "text": "וחגתם אתו חג ליהוה שבעת ימים בשנה חקת עולם לדרתיכם בחדש השביעי תחגו אתו׃"
    },
    {
      "verse": 42,
      "text": "בסכת תשבו שבעת ימים כל האזרח בישראל ישבו בסכת׃"
    },
    {
      "verse": 43,
      "text": "למען ידעו דרתיכם כי בסכות הושבתי את בני ישראל בהוציאי אותם מארץ מצרים אני יהוה אלהיכם׃"
    },
    {
      "verse": 44,
      "text": "וידבר משה את מעדי יהוה אל בני ישראל׃"
    }
  ]
}
{
  "book_id": "DAN",
  "chapter": 9,
  "verses": [
    {
      "verse": 1,
      "text": "בשנת אחת לדריוש בן אחשורוש מזרע מדי אשר המלך על מלכות כשדים׃"
    },
    {
      "verse": 2,
      "text": "בשנת אחת למלכו אני דניאל בינתי בספרים מספר השנים אשר היה דבר יהוה אל ירמיה הנביא למלאות לחרבות ירושלם שבעים שנה׃"
    },
    {
      "verse": 3,
      "text": "ואתנה את פני אל אדני האלהים לבקש תפלה ותחנונים בצום ושק ואפר׃"
    },
    {
      "verse": 4,
      "text": "ואתפללה ליהוה אלהי ואתודה ואמרה אנא אדני האל הגדול והנורא שמר הברית והחסד לאהביו ולשמרי מצותיו׃"
    },
    {
      "verse": 5,
      "text": "חטאנו ועוינו והרשענו ומרדנו וסור ממצותך וממשפטיך׃"
    },
    {
      "verse": 6,
      "text": "ולא שמענו אל עבדיך הנביאים אשר דברו בשמך אל מלכינו שרינו ואבתינו ואל כל עם הארץ׃"
    },
    {
      "verse": 7,
      "text": "לך אדני הצדקה ולנו בשת הפנים כיום הזה לאיש יהודה וליושבי ירושלם ולכל ישראל הקרבים והרחקים בכל הארצות אשר הדחתם שם במעלם אשר מעלו בך׃"
    },
    {
      "verse": 8,
      "text": "יהוה לנו בשת הפנים למלכינו לשרינו ולאבתינו אשר חטאנו לך׃"
    },
    {
      "verse": 9,
      "text": "לאדני אלהינו הרחמים והסלחות כי מרדנו בו׃"
    },
    {
      "verse": 10,
      "text": "ולא שמענו בקול יהוה אלהינו ללכת בתורתיו אשר נתן לפנינו ביד עבדיו הנביאים׃"
    },
    {
      "verse": 11,
      "text": "וכל ישראל עברו את תורתך וסור לבלתי שמוע בקלך ותתך עלינו האלה והשבעה אשר כתובה בתורת משה עבד האלהים כי חטאנו לו׃"
    },
    {
      "verse": 12,
      "text": "ויקם את דבריו אשר דבר עלינו ועל שפטינו אשר שפטונו להביא עלינו רעה גדלה אשר לא נעשתה תחת כל השמים כאשר נעשתה בירושלם׃"
    },
    {
      "verse": 13,
      "text": "כאשר כתוב בתורת משה את כל הרעה הזאת באה עלינו ולא חלינו את פני יהוה אלהינו לשוב מעוננו ולהשכיל באמתך׃"
    },
    {
      "verse": 14,
      "text": "וישקד יהוה על הרעה ויביאה עלינו כי צדיק יהוה אלהינו על כל מעשיו אשר עשה ולא שמענו בקלו׃"
    },
    {
      "verse": 15,
      "text": "ועתה אדני אלהינו אשר הוצאת את עמך מארץ מצרים ביד חזקה ותעש לך שם כיום הזה חטאנו רשענו׃"
    },
    {
      "verse": 16,
      "text": "אדני ככל צדקתך ישב נא אפך וחמתך מעירך ירושלם הר קדשך כי בחטאינו ובעונות אבתינו ירושלם ועמך לחרפה לכל סביבתינו׃"
    },
    {
      "verse": 17,
      "text": "ועתה שמע אלהינו אל תפלת עבדך ואל תחנוניו והאר פניך על מקדשך השמם למען אדני׃"
    },
    {
      "verse": 18,
      "text": "הטה אלהי אזנך ושמע פקחה עיניך וראה שממתינו והעיר אשר נקרא שמך עליה כי לא על צדקתינו אנחנו מפילים תחנונינו לפניך כי על רחמיך הרבים׃"
    },
    {
      "verse": 19,
      "text": "אדני שמעה אדני סלחה אדני הקשיבה ועשה אל תאחר למענך אלהי כי שמך נקרא על עירך ועל עמך׃"
    },
    {
      "verse": 20,
      "text": "ועוד אני מדבר ומתפלל ומתודה חטאתי וחטאת עמי ישראל ומפיל תחנתי לפני יהוה אלהי על הר קדש אלהי׃"
    },
    {
      "verse": 21,
      "text": "ועוד אני מדבר בתפלה והאיש גבריאל אשר ראיתי בחזון בתחלה מעף ביעף נגע אלי כעת מנחת ערב׃"
    },
    {
      "verse": 22,
      "text": "ויבן וידבר עמי ויאמר דניאל עתה יצאתי להשכילך בינה׃"
    },
    {
      "verse": 23,
      "text": "בתחלת תחנוניך יצא דבר ואני באתי להגיד כי חמודות אתה ובין בדבר והבן במראה׃"
    },
    {
      "verse": 24,
      "text": "שבעים שבעים נחתך על עמך ועל עיר קדשך לכלא הפשע ולחתם חטאות ולכפר עון ולהביא צדק עלמים ולחתם חזון ונביא ולמשח קדש קדשים׃"
    },
    {
      "verse": 25,
      "text": "ותדע ותשכל מן מצא דבר להשיב ולבנות ירושלם עד משיח נגיד שבעים שבעה ושבעים ששים ושנים תשוב ונבנתה רחוב וחרוץ ובצוק העתים׃"
    },
    {
      "verse": 26,
      "text": "ואחרי השבעים ששים ושנים יכרת משיח ואין לו והעיר והקדש ישחית עם נגיד הבא וקצו בשטף ועד קץ מלחמה נחרצת שממות׃"
    },
    {
      "verse": 27,
      "text": "והגביר ברית לרבים שבוע אחד וחצי השבוע ישבית זבח ומנחה ועל כנף שקוצים משמם ועד כלה ונחרצה תתך על שמם׃"
    }
  ]
}
{
  "book_id": "PSA",
  "chapter": 59,
  "verses": [
    {
      "verse": 1,
      "text": "למנצח אל תשחת לדוד מכתם בשלח שאול וישמרו את הבית להמיתו הצילני מאיבי אלהי ממתקוממי תשגבני׃"
    },
    {
      "verse": 2,
      "text": "הצילני מפעלי און ומאנשי דמים הושיעני׃"
    },
    {
      "verse": 3,
      "text": "כי הנה ארבו לנפשי יגורו עלי עזים לא פשעי ולא חטאתי יהוה׃"
    },
    {
      "verse": 4,
      "text": "בלי עון ירוצון ויכוננו עורה לקראתי וראה׃"
    },
    {
      "verse": 5,
      "text": "ואתה יהוה אלהים צבאות אלהי ישראל הקיצה לפקד כל הגוים אל תחן כל בגדי און סלה׃"
    },
    {
      "verse": 6,
      "text": "ישובו לערב יהמו ככלב ויסובבו עיר׃"
    },
    {
      "verse": 7,
      "text": "הנה יביעון בפיהם חרבות בשפתותיהם כי מי שמע׃"
    },
    {
      "verse": 8,
      "text": "ואתה יהוה תשחק למו תלעג לכל גוים׃"
    },
    {
      "verse": 9,
      "text": "עזו אליך אשמרה כי אלהים משגבי׃"
    },
    {
      "verse": 10,
      "text": "אלהי חסדו יקדמני אלהים יראני בשררי׃"
    },
    {
      "verse": 11,
      "text": "אל תהרגם פן ישכחו עמי הניעמו בחילך והורידמו מגננו אדני׃"
    },
    {
      "verse": 12,
      "text": "חטאת פימו דבר שפתימו וילכדו בגאונם ומאלה ומכחש יספרו׃"
    },
    {
      "verse": 13,
      "text": "כלה בחמה כלה ואינמו וידעו כי אלהים משל ביעקב לאפסי הארץ סלה׃"
    },
    {
      "verse": 14,
      "text": "וישובו לערב יהמו ככלב ויסובבו עיר׃"
    },
    {
      "verse": 15,
      "text": "המה ינועון לאכל אם לא ישבעו וילינו׃"
    },
    {
      "verse": 16,
      "text": "ואני אשיר עזך וארנן לבקר חסדך כי היית משגב לי ומנוס ביום צר לי׃"
    },
    {
      "verse": 17,
      "text": "עזי אליך אזמרה כי אלהים משגבי אלהי חסדי׃"
    }
  ]
}
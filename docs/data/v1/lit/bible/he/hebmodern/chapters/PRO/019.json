{
  "book_id": "PRO",
  "chapter": 19,
  "verses": [
    {
      "verse": 1,
      "text": "טוב רש הולך בתמו מעקש שפתיו והוא כסיל׃"
    },
    {
      "verse": 2,
      "text": "גם בלא דעת נפש לא טוב ואץ ברגלים חוטא׃"
    },
    {
      "verse": 3,
      "text": "אולת אדם תסלף דרכו ועל יהוה יזעף לבו׃"
    },
    {
      "verse": 4,
      "text": "הון יסיף רעים רבים ודל מרעהו יפרד׃"
    },
    {
      "verse": 5,
      "text": "עד שקרים לא ינקה ויפיח כזבים לא ימלט׃"
    },
    {
      "verse": 6,
      "text": "רבים יחלו פני נדיב וכל הרע לאיש מתן׃"
    },
    {
      "verse": 7,
      "text": "כל אחי רש שנאהו אף כי מרעהו רחקו ממנו מרדף אמרים לא המה׃"
    },
    {
      "verse": 8,
      "text": "קנה לב אהב נפשו שמר תבונה למצא טוב׃"
    },
    {
      "verse": 9,
      "text": "עד שקרים לא ינקה ויפיח כזבים יאבד׃"
    },
    {
      "verse": 10,
      "text": "לא נאוה לכסיל תענוג אף כי לעבד משל בשרים׃"
    },
    {
      "verse": 11,
      "text": "שכל אדם האריך אפו ותפארתו עבר על פשע׃"
    },
    {
      "verse": 12,
      "text": "נהם ככפיר זעף מלך וכטל על עשב רצונו׃"
    },
    {
      "verse": 13,
      "text": "הות לאביו בן כסיל ודלף טרד מדיני אשה׃"
    },
    {
      "verse": 14,
      "text": "בית והון נחלת אבות ומיהוה אשה משכלת׃"
    },
    {
      "verse": 15,
      "text": "עצלה תפיל תרדמה ונפש רמיה תרעב׃"
    },
    {
      "verse": 16,
      "text": "שמר מצוה שמר נפשו בוזה דרכיו יומת׃"
    },
    {
      "verse": 17,
      "text": "מלוה יהוה חונן דל וגמלו ישלם לו׃"
    },
    {
      "verse": 18,
      "text": "יסר בנך כי יש תקוה ואל המיתו אל תשא נפשך׃"
    },
    {
      "verse": 19,
      "text": "גרל חמה נשא ענש כי אם תציל ועוד תוסף׃"
    },
    {
      "verse": 20,
      "text": "שמע עצה וקבל מוסר למען תחכם באחריתך׃"
    },
    {
      "verse": 21,
      "text": "רבות מחשבות בלב איש ועצת יהוה היא תקום׃"
    },
    {
      "verse": 22,
      "text": "תאות אדם חסדו וטוב רש מאיש כזב׃"
    },
    {
      "verse": 23,
      "text": "יראת יהוה לחיים ושבע ילין בל יפקד רע׃"
    },
    {
      "verse": 24,
      "text": "טמן עצל ידו בצלחת גם אל פיהו לא ישיבנה׃"
    },
    {
      "verse": 25,
      "text": "לץ תכה ופתי יערם והוכיח לנבון יבין דעת׃"
    },
    {
      "verse": 26,
      "text": "משדד אב יבריח אם בן מביש ומחפיר׃"
    },
    {
      "verse": 27,
      "text": "חדל בני לשמע מוסר לשגות מאמרי דעת׃"
    },
    {
      "verse": 28,
      "text": "עד בליעל יליץ משפט ופי רשעים יבלע און׃"
    },
    {
      "verse": 29,
      "text": "נכונו ללצים שפטים ומהלמות לגו כסילים׃"
    }
  ]
}
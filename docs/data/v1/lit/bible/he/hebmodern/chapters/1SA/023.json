{
  "book_id": "1SA",
  "chapter": 23,
  "verses": [
    {
      "verse": 1,
      "text": "ויגדו לדוד לאמר הנה פלשתים נלחמים בקעילה והמה שסים את הגרנות׃"
    },
    {
      "verse": 2,
      "text": "וישאל דוד ביהוה לאמר האלך והכיתי בפלשתים האלה ויאמר יהוה אל דוד לך והכית בפלשתים והושעת את קעילה׃"
    },
    {
      "verse": 3,
      "text": "ויאמרו אנשי דוד אליו הנה אנחנו פה ביהודה יראים ואף כי נלך קעלה אל מערכות פלשתים׃"
    },
    {
      "verse": 4,
      "text": "ויוסף עוד דוד לשאל ביהוה ויענהו יהוה ויאמר קום רד קעילה כי אני נתן את פלשתים בידך׃"
    },
    {
      "verse": 5,
      "text": "וילך דוד ואנשו קעילה וילחם בפלשתים וינהג את מקניהם ויך בהם מכה גדולה וישע דוד את ישבי קעילה׃"
    },
    {
      "verse": 6,
      "text": "ויהי בברח אביתר בן אחימלך אל דוד קעילה אפוד ירד בידו׃"
    },
    {
      "verse": 7,
      "text": "ויגד לשאול כי בא דוד קעילה ויאמר שאול נכר אתו אלהים בידי כי נסגר לבוא בעיר דלתים ובריח׃"
    },
    {
      "verse": 8,
      "text": "וישמע שאול את כל העם למלחמה לרדת קעילה לצור אל דוד ואל אנשיו׃"
    },
    {
      "verse": 9,
      "text": "וידע דוד כי עליו שאול מחריש הרעה ויאמר אל אביתר הכהן הגישה האפוד׃"
    },
    {
      "verse": 10,
      "text": "ויאמר דוד יהוה אלהי ישראל שמע שמע עבדך כי מבקש שאול לבוא אל קעילה לשחת לעיר בעבורי׃"
    },
    {
      "verse": 11,
      "text": "היסגרני בעלי קעילה בידו הירד שאול כאשר שמע עבדך יהוה אלהי ישראל הגד נא לעבדך ויאמר יהוה ירד׃"
    },
    {
      "verse": 12,
      "text": "ויאמר דוד היסגרו בעלי קעילה אתי ואת אנשי ביד שאול ויאמר יהוה יסגירו׃"
    },
    {
      "verse": 13,
      "text": "ויקם דוד ואנשיו כשש מאות איש ויצאו מקעלה ויתהלכו באשר יתהלכו ולשאול הגד כי נמלט דוד מקעילה ויחדל לצאת׃"
    },
    {
      "verse": 14,
      "text": "וישב דוד במדבר במצדות וישב בהר במדבר זיף ויבקשהו שאול כל הימים ולא נתנו אלהים בידו׃"
    },
    {
      "verse": 15,
      "text": "וירא דוד כי יצא שאול לבקש את נפשו ודוד במדבר זיף בחרשה׃"
    },
    {
      "verse": 16,
      "text": "ויקם יהונתן בן שאול וילך אל דוד חרשה ויחזק את ידו באלהים׃"
    },
    {
      "verse": 17,
      "text": "ויאמר אליו אל תירא כי לא תמצאך יד שאול אבי ואתה תמלך על ישראל ואנכי אהיה לך למשנה וגם שאול אבי ידע כן׃"
    },
    {
      "verse": 18,
      "text": "ויכרתו שניהם ברית לפני יהוה וישב דוד בחרשה ויהונתן הלך לביתו׃"
    },
    {
      "verse": 19,
      "text": "ויעלו זפים אל שאול הגבעתה לאמר הלוא דוד מסתתר עמנו במצדות בחרשה בגבעת החכילה אשר מימין הישימון׃"
    },
    {
      "verse": 20,
      "text": "ועתה לכל אות נפשך המלך לרדת רד ולנו הסגירו ביד המלך׃"
    },
    {
      "verse": 21,
      "text": "ויאמר שאול ברוכים אתם ליהוה כי חמלתם עלי׃"
    },
    {
      "verse": 22,
      "text": "לכו נא הכינו עוד ודעו וראו את מקומו אשר תהיה רגלו מי ראהו שם כי אמר אלי ערום יערם הוא׃"
    },
    {
      "verse": 23,
      "text": "וראו ודעו מכל המחבאים אשר יתחבא שם ושבתם אלי אל נכון והלכתי אתכם והיה אם ישנו בארץ וחפשתי אתו בכל אלפי יהודה׃"
    },
    {
      "verse": 24,
      "text": "ויקומו וילכו זיפה לפני שאול ודוד ואנשיו במדבר מעון בערבה אל ימין הישימון׃"
    },
    {
      "verse": 25,
      "text": "וילך שאול ואנשיו לבקש ויגדו לדוד וירד הסלע וישב במדבר מעון וישמע שאול וירדף אחרי דוד מדבר מעון׃"
    },
    {
      "verse": 26,
      "text": "וילך שאול מצד ההר מזה ודוד ואנשיו מצד ההר מזה ויהי דוד נחפז ללכת מפני שאול ושאול ואנשיו עטרים אל דוד ואל אנשיו לתפשם׃"
    },
    {
      "verse": 27,
      "text": "ומלאך בא אל שאול לאמר מהרה ולכה כי פשטו פלשתים על הארץ׃"
    },
    {
      "verse": 28,
      "text": "וישב שאול מרדף אחרי דוד וילך לקראת פלשתים על כן קראו למקום ההוא סלע המחלקות׃"
    },
    {
      "verse": 29,
      "text": "ויעל דוד משם וישב במצדות עין גדי׃"
    }
  ]
}
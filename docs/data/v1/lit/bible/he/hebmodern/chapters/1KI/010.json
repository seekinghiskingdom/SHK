{
  "book_id": "1KI",
  "chapter": 10,
  "verses": [
    {
      "verse": 1,
      "text": "ומלכת שבא שמעת את שמע שלמה לשם יהוה ותבא לנסתו בחידות׃"
    },
    {
      "verse": 2,
      "text": "ותבא ירושלמה בחיל כבד מאד גמלים נשאים בשמים וזהב רב מאד ואבן יקרה ותבא אל שלמה ותדבר אליו את כל אשר היה עם לבבה׃"
    },
    {
      "verse": 3,
      "text": "ויגד לה שלמה את כל דבריה לא היה דבר נעלם מן המלך אשר לא הגיד לה׃"
    },
    {
      "verse": 4,
      "text": "ותרא מלכת שבא את כל חכמת שלמה והבית אשר בנה׃"
    },
    {
      "verse": 5,
      "text": "ומאכל שלחנו ומושב עבדיו ומעמד משרתו ומלבשיהם ומשקיו ועלתו אשר יעלה בית יהוה ולא היה בה עוד רוח׃"
    },
    {
      "verse": 6,
      "text": "ותאמר אל המלך אמת היה הדבר אשר שמעתי בארצי על דבריך ועל חכמתך׃"
    },
    {
      "verse": 7,
      "text": "ולא האמנתי לדברים עד אשר באתי ותראינה עיני והנה לא הגד לי החצי הוספת חכמה וטוב אל השמועה אשר שמעתי׃"
    },
    {
      "verse": 8,
      "text": "אשרי אנשיך אשרי עבדיך אלה העמדים לפניך תמיד השמעים את חכמתך׃"
    },
    {
      "verse": 9,
      "text": "יהי יהוה אלהיך ברוך אשר חפץ בך לתתך על כסא ישראל באהבת יהוה את ישראל לעלם וישימך למלך לעשות משפט וצדקה׃"
    },
    {
      "verse": 10,
      "text": "ותתן למלך מאה ועשרים ככר זהב ובשמים הרבה מאד ואבן יקרה לא בא כבשם ההוא עוד לרב אשר נתנה מלכת שבא למלך שלמה׃"
    },
    {
      "verse": 11,
      "text": "וגם אני חירם אשר נשא זהב מאופיר הביא מאפיר עצי אלמגים הרבה מאד ואבן יקרה׃"
    },
    {
      "verse": 12,
      "text": "ויעש המלך את עצי האלמגים מסעד לבית יהוה ולבית המלך וכנרות ונבלים לשרים לא בא כן עצי אלמגים ולא נראה עד היום הזה׃"
    },
    {
      "verse": 13,
      "text": "והמלך שלמה נתן למלכת שבא את כל חפצה אשר שאלה מלבד אשר נתן לה כיד המלך שלמה ותפן ותלך לארצה היא ועבדיה׃"
    },
    {
      "verse": 14,
      "text": "ויהי משקל הזהב אשר בא לשלמה בשנה אחת שש מאות ששים ושש ככר זהב׃"
    },
    {
      "verse": 15,
      "text": "לבד מאנשי התרים ומסחר הרכלים וכל מלכי הערב ופחות הארץ׃"
    },
    {
      "verse": 16,
      "text": "ויעש המלך שלמה מאתים צנה זהב שחוט שש מאות זהב יעלה על הצנה האחת׃"
    },
    {
      "verse": 17,
      "text": "ושלש מאות מגנים זהב שחוט שלשת מנים זהב יעלה על המגן האחת ויתנם המלך בית יער הלבנון׃"
    },
    {
      "verse": 18,
      "text": "ויעש המלך כסא שן גדול ויצפהו זהב מופז׃"
    },
    {
      "verse": 19,
      "text": "שש מעלות לכסה וראש עגל לכסה מאחריו וידת מזה ומזה אל מקום השבת ושנים אריות עמדים אצל הידות׃"
    },
    {
      "verse": 20,
      "text": "ושנים עשר אריים עמדים שם על שש המעלות מזה ומזה לא נעשה כן לכל ממלכות׃"
    },
    {
      "verse": 21,
      "text": "וכל כלי משקה המלך שלמה זהב וכל כלי בית יער הלבנון זהב סגור אין כסף לא נחשב בימי שלמה למאומה׃"
    },
    {
      "verse": 22,
      "text": "כי אני תרשיש למלך בים עם אני חירם אחת לשלש שנים תבוא אני תרשיש נשאת זהב וכסף שנהבים וקפים ותכיים׃"
    },
    {
      "verse": 23,
      "text": "ויגדל המלך שלמה מכל מלכי הארץ לעשר ולחכמה׃"
    },
    {
      "verse": 24,
      "text": "וכל הארץ מבקשים את פני שלמה לשמע את חכמתו אשר נתן אלהים בלבו׃"
    },
    {
      "verse": 25,
      "text": "והמה מבאים איש מנחתו כלי כסף וכלי זהב ושלמות ונשק ובשמים סוסים ופרדים דבר שנה בשנה׃"
    },
    {
      "verse": 26,
      "text": "ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים וינחם בערי הרכב ועם המלך בירושלם׃"
    },
    {
      "verse": 27,
      "text": "ויתן המלך את הכסף בירושלם כאבנים ואת הארזים נתן כשקמים אשר בשפלה לרב׃"
    },
    {
      "verse": 28,
      "text": "ומוצא הסוסים אשר לשלמה ממצרים ומקוה סחרי המלך יקחו מקוה במחיר׃"
    },
    {
      "verse": 29,
      "text": "ותעלה ותצא מרכבה ממצרים בשש מאות כסף וסוס בחמשים ומאה וכן לכל מלכי החתים ולמלכי ארם בידם יצאו׃"
    }
  ]
}
{
  "book_id": "NUM",
  "chapter": 18,
  "verses": [
    {
      "verse": 1,
      "text": "ויאמר יהוה אל אהרן אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם׃"
    },
    {
      "verse": 2,
      "text": "וגם את אחיך מטה לוי שבט אביך הקרב אתך וילוו עליך וישרתוך ואתה ובניך אתך לפני אהל העדת׃"
    },
    {
      "verse": 3,
      "text": "ושמרו משמרתך ומשמרת כל האהל אך אל כלי הקדש ואל המזבח לא יקרבו ולא ימתו גם הם גם אתם׃"
    },
    {
      "verse": 4,
      "text": "ונלוו עליך ושמרו את משמרת אהל מועד לכל עבדת האהל וזר לא יקרב אליכם׃"
    },
    {
      "verse": 5,
      "text": "ושמרתם את משמרת הקדש ואת משמרת המזבח ולא יהיה עוד קצף על בני ישראל׃"
    },
    {
      "verse": 6,
      "text": "ואני הנה לקחתי את אחיכם הלוים מתוך בני ישראל לכם מתנה נתנים ליהוה לעבד את עבדת אהל מועד׃"
    },
    {
      "verse": 7,
      "text": "ואתה ובניך אתך תשמרו את כהנתכם לכל דבר המזבח ולמבית לפרכת ועבדתם עבדת מתנה אתן את כהנתכם והזר הקרב יומת׃"
    },
    {
      "verse": 8,
      "text": "וידבר יהוה אל אהרן ואני הנה נתתי לך את משמרת תרומתי לכל קדשי בני ישראל לך נתתים למשחה ולבניך לחק עולם׃"
    },
    {
      "verse": 9,
      "text": "זה יהיה לך מקדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך׃"
    },
    {
      "verse": 10,
      "text": "בקדש הקדשים תאכלנו כל זכר יאכל אתו קדש יהיה לך׃"
    },
    {
      "verse": 11,
      "text": "וזה לך תרומת מתנם לכל תנופת בני ישראל לך נתתים ולבניך ולבנתיך אתך לחק עולם כל טהור בביתך יאכל אתו׃"
    },
    {
      "verse": 12,
      "text": "כל חלב יצהר וכל חלב תירוש ודגן ראשיתם אשר יתנו ליהוה לך נתתים׃"
    },
    {
      "verse": 13,
      "text": "בכורי כל אשר בארצם אשר יביאו ליהוה לך יהיה כל טהור בביתך יאכלנו׃"
    },
    {
      "verse": 14,
      "text": "כל חרם בישראל לך יהיה׃"
    },
    {
      "verse": 15,
      "text": "כל פטר רחם לכל בשר אשר יקריבו ליהוה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה׃"
    },
    {
      "verse": 16,
      "text": "ופדויו מבן חדש תפדה בערכך כסף חמשת שקלים בשקל הקדש עשרים גרה הוא׃"
    },
    {
      "verse": 17,
      "text": "אך בכור שור או בכור כשב או בכור עז לא תפדה קדש הם את דמם תזרק על המזבח ואת חלבם תקטיר אשה לריח ניחח ליהוה׃"
    },
    {
      "verse": 18,
      "text": "ובשרם יהיה לך כחזה התנופה וכשוק הימין לך יהיה׃"
    },
    {
      "verse": 19,
      "text": "כל תרומת הקדשים אשר ירימו בני ישראל ליהוה נתתי לך ולבניך ולבנתיך אתך לחק עולם ברית מלח עולם הוא לפני יהוה לך ולזרעך אתך׃"
    },
    {
      "verse": 20,
      "text": "ויאמר יהוה אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישראל׃"
    },
    {
      "verse": 21,
      "text": "ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד׃"
    },
    {
      "verse": 22,
      "text": "ולא יקרבו עוד בני ישראל אל אהל מועד לשאת חטא למות׃"
    },
    {
      "verse": 23,
      "text": "ועבד הלוי הוא את עבדת אהל מועד והם ישאו עונם חקת עולם לדרתיכם ובתוך בני ישראל לא ינחלו נחלה׃"
    },
    {
      "verse": 24,
      "text": "כי את מעשר בני ישראל אשר ירימו ליהוה תרומה נתתי ללוים לנחלה על כן אמרתי להם בתוך בני ישראל לא ינחלו נחלה׃"
    },
    {
      "verse": 25,
      "text": "וידבר יהוה אל משה לאמר׃"
    },
    {
      "verse": 26,
      "text": "ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם והרמתם ממנו תרומת יהוה מעשר מן המעשר׃"
    },
    {
      "verse": 27,
      "text": "ונחשב לכם תרומתכם כדגן מן הגרן וכמלאה מן היקב׃"
    },
    {
      "verse": 28,
      "text": "כן תרימו גם אתם תרומת יהוה מכל מעשרתיכם אשר תקחו מאת בני ישראל ונתתם ממנו את תרומת יהוה לאהרן הכהן׃"
    },
    {
      "verse": 29,
      "text": "מכל מתנתיכם תרימו את כל תרומת יהוה מכל חלבו את מקדשו ממנו׃"
    },
    {
      "verse": 30,
      "text": "ואמרת אלהם בהרימכם את חלבו ממנו ונחשב ללוים כתבואת גרן וכתבואת יקב׃"
    },
    {
      "verse": 31,
      "text": "ואכלתם אתו בכל מקום אתם וביתכם כי שכר הוא לכם חלף עבדתכם באהל מועד׃"
    },
    {
      "verse": 32,
      "text": "ולא תשאו עליו חטא בהרימכם את חלבו ממנו ואת קדשי בני ישראל לא תחללו ולא תמותו׃"
    }
  ]
}
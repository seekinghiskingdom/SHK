{
  "book_id": "AMO",
  "chapter": 7,
  "verses": [
    {
      "verse": 1,
      "text": "כה הראני אדני יהוה והנה יוצר גבי בתחלת עלות הלקש והנה לקש אחר גזי המלך׃"
    },
    {
      "verse": 2,
      "text": "והיה אם כלה לאכול את עשב הארץ ואמר אדני יהוה סלח נא מי יקום יעקב כי קטן הוא׃"
    },
    {
      "verse": 3,
      "text": "נחם יהוה על זאת לא תהיה אמר יהוה׃"
    },
    {
      "verse": 4,
      "text": "כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק׃"
    },
    {
      "verse": 5,
      "text": "ואמר אדני יהוה חדל נא מי יקום יעקב כי קטן הוא׃"
    },
    {
      "verse": 6,
      "text": "נחם יהוה על זאת גם היא לא תהיה אמר אדני יהוה׃"
    },
    {
      "verse": 7,
      "text": "כה הראני והנה אדני נצב על חומת אנך ובידו אנך׃"
    },
    {
      "verse": 8,
      "text": "ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל לא אוסיף עוד עבור לו׃"
    },
    {
      "verse": 9,
      "text": "ונשמו במות ישחק ומקדשי ישראל יחרבו וקמתי על בית ירבעם בחרב׃"
    },
    {
      "verse": 10,
      "text": "וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל לא תוכל הארץ להכיל את כל דבריו׃"
    },
    {
      "verse": 11,
      "text": "כי כה אמר עמוס בחרב ימות ירבעם וישראל גלה יגלה מעל אדמתו׃"
    },
    {
      "verse": 12,
      "text": "ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא׃"
    },
    {
      "verse": 13,
      "text": "ובית אל לא תוסיף עוד להנבא כי מקדש מלך הוא ובית ממלכה הוא׃"
    },
    {
      "verse": 14,
      "text": "ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים׃"
    },
    {
      "verse": 15,
      "text": "ויקחני יהוה מאחרי הצאן ויאמר אלי יהוה לך הנבא אל עמי ישראל׃"
    },
    {
      "verse": 16,
      "text": "ועתה שמע דבר יהוה אתה אמר לא תנבא על ישראל ולא תטיף על בית ישחק׃"
    },
    {
      "verse": 17,
      "text": "לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו׃"
    }
  ]
}
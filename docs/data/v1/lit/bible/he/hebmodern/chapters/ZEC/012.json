{
  "book_id": "ZEC",
  "chapter": 12,
  "verses": [
    {
      "verse": 1,
      "text": "משא דבר יהוה על ישראל נאם יהוה נטה שמים ויסד ארץ ויצר רוח אדם בקרבו׃"
    },
    {
      "verse": 2,
      "text": "הנה אנכי שם את ירושלם סף רעל לכל העמים סביב וגם על יהודה יהיה במצור על ירושלם׃"
    },
    {
      "verse": 3,
      "text": "והיה ביום ההוא אשים את ירושלם אבן מעמסה לכל העמים כל עמסיה שרוט ישרטו ונאספו עליה כל גויי הארץ׃"
    },
    {
      "verse": 4,
      "text": "ביום ההוא נאם יהוה אכה כל סוס בתמהון ורכבו בשגעון ועל בית יהודה אפקח את עיני וכל סוס העמים אכה בעורון׃"
    },
    {
      "verse": 5,
      "text": "ואמרו אלפי יהודה בלבם אמצה לי ישבי ירושלם ביהוה צבאות אלהיהם׃"
    },
    {
      "verse": 6,
      "text": "ביום ההוא אשים את אלפי יהודה ככיור אש בעצים וכלפיד אש בעמיר ואכלו על ימין ועל שמאול את כל העמים סביב וישבה ירושלם עוד תחתיה בירושלם׃"
    },
    {
      "verse": 7,
      "text": "והושיע יהוה את אהלי יהודה בראשנה למען לא תגדל תפארת בית דויד ותפארת ישב ירושלם על יהודה׃"
    },
    {
      "verse": 8,
      "text": "ביום ההוא יגן יהוה בעד יושב ירושלם והיה הנכשל בהם ביום ההוא כדויד ובית דויד כאלהים כמלאך יהוה לפניהם׃"
    },
    {
      "verse": 9,
      "text": "והיה ביום ההוא אבקש להשמיד את כל הגוים הבאים על ירושלם׃"
    },
    {
      "verse": 10,
      "text": "ושפכתי על בית דויד ועל יושב ירושלם רוח חן ותחנונים והביטו אלי את אשר דקרו וספדו עליו כמספד על היחיד והמר עליו כהמר על הבכור׃"
    },
    {
      "verse": 11,
      "text": "ביום ההוא יגדל המספד בירושלם כמספד הדד רמון בבקעת מגדון׃"
    },
    {
      "verse": 12,
      "text": "וספדה הארץ משפחות משפחות לבד משפחת בית דויד לבד ונשיהם לבד משפחת בית נתן לבד ונשיהם לבד׃"
    },
    {
      "verse": 13,
      "text": "משפחת בית לוי לבד ונשיהם לבד משפחת השמעי לבד ונשיהם לבד׃"
    },
    {
      "verse": 14,
      "text": "כל המשפחות הנשארות משפחת משפחת לבד ונשיהם לבד׃"
    }
  ]
}
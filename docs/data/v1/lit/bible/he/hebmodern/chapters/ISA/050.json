{
  "book_id": "ISA",
  "chapter": 50,
  "verses": [
    {
      "verse": 1,
      "text": "כה אמר יהוה אי זה ספר כריתות אמכם אשר שלחתיה או מי מנושי אשר מכרתי אתכם לו הן בעונתיכם נמכרתם ובפשעיכם שלחה אמכם׃"
    },
    {
      "verse": 2,
      "text": "מדוע באתי ואין איש קראתי ואין עונה הקצור קצרה ידי מפדות ואם אין בי כח להציל הן בגערתי אחריב ים אשים נהרות מדבר תבאש דגתם מאין מים ותמת בצמא׃"
    },
    {
      "verse": 3,
      "text": "אלביש שמים קדרות ושק אשים כסותם׃"
    },
    {
      "verse": 4,
      "text": "אדני יהוה נתן לי לשון למודים לדעת לעות את יעף דבר יעיר בבקר בבקר יעיר לי אזן לשמע כלמודים׃"
    },
    {
      "verse": 5,
      "text": "אדני יהוה פתח לי אזן ואנכי לא מריתי אחור לא נסוגתי׃"
    },
    {
      "verse": 6,
      "text": "גוי נתתי למכים ולחיי למרטים פני לא הסתרתי מכלמות ורק׃"
    },
    {
      "verse": 7,
      "text": "ואדני יהוה יעזר לי על כן לא נכלמתי על כן שמתי פני כחלמיש ואדע כי לא אבוש׃"
    },
    {
      "verse": 8,
      "text": "קרוב מצדיקי מי יריב אתי נעמדה יחד מי בעל משפטי יגש אלי׃"
    },
    {
      "verse": 9,
      "text": "הן אדני יהוה יעזר לי מי הוא ירשיעני הן כלם כבגד יבלו עש יאכלם׃"
    },
    {
      "verse": 10,
      "text": "מי בכם ירא יהוה שמע בקול עבדו אשר הלך חשכים ואין נגה לו יבטח בשם יהוה וישען באלהיו׃"
    },
    {
      "verse": 11,
      "text": "הן כלכם קדחי אש מאזרי זיקות לכו באור אשכם ובזיקות בערתם מידי היתה זאת לכם למעצבה תשכבון׃"
    }
  ]
}
{
  "book_id": "EZR",
  "chapter": 6,
  "verses": [
    {
      "verse": 1,
      "text": "באדין דריוש מלכא שם טעם ובקרו בבית ספריא די גנזיא מהחתין תמה בבבל׃"
    },
    {
      "verse": 2,
      "text": "והשתכח באחמתא בבירתא די במדי מדינתה מגלה חדה וכן כתיב בגוה דכרונה׃"
    },
    {
      "verse": 3,
      "text": "בשנת חדה לכורש מלכא כורש מלכא שם טעם בית אלהא בירושלם ביתא יתבנא אתר די דבחין דבחין ואשוהי מסובלין רומה אמין שתין פתיה אמין שתין׃"
    },
    {
      "verse": 4,
      "text": "נדבכין די אבן גלל תלתא ונדבך די אע חדת ונפקתא מן בית מלכא תתיהב׃"
    },
    {
      "verse": 5,
      "text": "ואף מאני בית אלהא די דהבה וכספא די נבוכדנצר הנפק מן היכלא די בירושלם והיבל לבבל יהתיבון ויהך להיכלא די בירושלם לאתרה ותחת בבית אלהא׃"
    },
    {
      "verse": 6,
      "text": "כען תתני פחת עבר נהרה שתר בוזני וכנותהון אפרסכיא די בעבר נהרה רחיקין הוו מן תמה׃"
    },
    {
      "verse": 7,
      "text": "שבקו לעבידת בית אלהא דך פחת יהודיא ולשבי יהודיא בית אלהא דך יבנון על אתרה׃"
    },
    {
      "verse": 8,
      "text": "ומני שים טעם למא די תעבדון עם שבי יהודיא אלך למבנא בית אלהא דך ומנכסי מלכא די מדת עבר נהרה אספרנא נפקתא תהוא מתיהבא לגבריא אלך די לא לבטלא׃"
    },
    {
      "verse": 9,
      "text": "ומה חשחן ובני תורין ודכרין ואמרין לעלון לאלה שמיא חנטין מלח חמר ומשח כמאמר כהניא די בירושלם להוא מתיהב להם יום ביום די לא שלו׃"
    },
    {
      "verse": 10,
      "text": "די להון מהקרבין ניחוחין לאלה שמיא ומצלין לחיי מלכא ובנוהי׃"
    },
    {
      "verse": 11,
      "text": "ומני שים טעם די כל אנש די יהשנא פתגמא דנה יתנסח אע מן ביתה וזקיף יתמחא עלהי וביתה נולו יתעבד על דנה׃"
    },
    {
      "verse": 12,
      "text": "ואלהא די שכן שמה תמה ימגר כל מלך ועם די ישלח ידה להשניה לחבלה בית אלהא דך די בירושלם אנה דריוש שמת טעם אספרנא יתעבד׃"
    },
    {
      "verse": 13,
      "text": "אדין תתני פחת עבר נהרה שתר בוזני וכנותהון לקבל די שלח דריוש מלכא כנמא אספרנא עבדו׃"
    },
    {
      "verse": 14,
      "text": "ושבי יהודיא בנין ומצלחין בנבואת חגי נביאה וזכריה בר עדוא ובנו ושכללו מן טעם אלה ישראל ומטעם כורש ודריוש וארתחששתא מלך פרס׃"
    },
    {
      "verse": 15,
      "text": "ושיציא ביתה דנה עד יום תלתה לירח אדר די היא שנת שת למלכות דריוש מלכא׃"
    },
    {
      "verse": 16,
      "text": "ועבדו בני ישראל כהניא ולויא ושאר בני גלותא חנכת בית אלהא דנה בחדוה׃"
    },
    {
      "verse": 17,
      "text": "והקרבו לחנכת בית אלהא דנה תורין מאה דכרין מאתין אמרין ארבע מאה וצפירי עזין לחטיא על כל ישראל תרי עשר למנין שבטי ישראל׃"
    },
    {
      "verse": 18,
      "text": "והקימו כהניא בפלגתהון ולויא במחלקתהון על עבידת אלהא די בירושלם ככתב ספר משה׃"
    },
    {
      "verse": 19,
      "text": "ויעשו בני הגולה את הפסח בארבעה עשר לחדש הראשון׃"
    },
    {
      "verse": 20,
      "text": "כי הטהרו הכהנים והלוים כאחד כלם טהורים וישחטו הפסח לכל בני הגולה ולאחיהם הכהנים ולהם׃"
    },
    {
      "verse": 21,
      "text": "ויאכלו בני ישראל השבים מהגולה וכל הנבדל מטמאת גוי הארץ אלהם לדרש ליהוה אלהי ישראל׃"
    },
    {
      "verse": 22,
      "text": "ויעשו חג מצות שבעת ימים בשמחה כי שמחם יהוה והסב לב מלך אשור עליהם לחזק ידיהם במלאכת בית האלהים אלהי ישראל׃"
    }
  ]
}
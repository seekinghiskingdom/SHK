{
  "book_id": "2KI",
  "chapter": 13,
  "verses": [
    {
      "verse": 1,
      "text": "בשנת עשרים ושלש שנה ליואש בן אחזיהו מלך יהודה מלך יהואחז בן יהוא על ישראל בשמרון שבע עשרה שנה׃"
    },
    {
      "verse": 2,
      "text": "ויעש הרע בעיני יהוה וילך אחר חטאת ירבעם בן נבט אשר החטיא את ישראל לא סר ממנה׃"
    },
    {
      "verse": 3,
      "text": "ויחר אף יהוה בישראל ויתנם ביד חזאל מלך ארם וביד בן הדד בן חזאל כל הימים׃"
    },
    {
      "verse": 4,
      "text": "ויחל יהואחז את פני יהוה וישמע אליו יהוה כי ראה את לחץ ישראל כי לחץ אתם מלך ארם׃"
    },
    {
      "verse": 5,
      "text": "ויתן יהוה לישראל מושיע ויצאו מתחת יד ארם וישבו בני ישראל באהליהם כתמול שלשום׃"
    },
    {
      "verse": 6,
      "text": "אך לא סרו מחטאות בית ירבעם אשר החטי את ישראל בה הלך וגם האשרה עמדה בשמרון׃"
    },
    {
      "verse": 7,
      "text": "כי לא השאיר ליהואחז עם כי אם חמשים פרשים ועשרה רכב ועשרת אלפים רגלי כי אבדם מלך ארם וישמם כעפר לדש׃"
    },
    {
      "verse": 8,
      "text": "ויתר דברי יהואחז וכל אשר עשה וגבורתו הלוא הם כתובים על ספר דברי הימים למלכי ישראל׃"
    },
    {
      "verse": 9,
      "text": "וישכב יהואחז עם אבתיו ויקברהו בשמרון וימלך יואש בנו תחתיו׃"
    },
    {
      "verse": 10,
      "text": "בשנת שלשים ושבע שנה ליואש מלך יהודה מלך יהואש בן יהואחז על ישראל בשמרון שש עשרה שנה׃"
    },
    {
      "verse": 11,
      "text": "ויעשה הרע בעיני יהוה לא סר מכל חטאות ירבעם בן נבט אשר החטיא את ישראל בה הלך׃"
    },
    {
      "verse": 12,
      "text": "ויתר דברי יואש וכל אשר עשה וגבורתו אשר נלחם עם אמציה מלך יהודה הלוא הם כתובים על ספר דברי הימים למלכי ישראל׃"
    },
    {
      "verse": 13,
      "text": "וישכב יואש עם אבתיו וירבעם ישב על כסאו ויקבר יואש בשמרון עם מלכי ישראל׃"
    },
    {
      "verse": 14,
      "text": "ואלישע חלה את חליו אשר ימות בו וירד אליו יואש מלך ישראל ויבך על פניו ויאמר אבי אבי רכב ישראל ופרשיו׃"
    },
    {
      "verse": 15,
      "text": "ויאמר לו אלישע קח קשת וחצים ויקח אליו קשת וחצים׃"
    },
    {
      "verse": 16,
      "text": "ויאמר למלך ישראל הרכב ידך על הקשת וירכב ידו וישם אלישע ידיו על ידי המלך׃"
    },
    {
      "verse": 17,
      "text": "ויאמר פתח החלון קדמה ויפתח ויאמר אלישע ירה ויור ויאמר חץ תשועה ליהוה וחץ תשועה בארם והכית את ארם באפק עד כלה׃"
    },
    {
      "verse": 18,
      "text": "ויאמר קח החצים ויקח ויאמר למלך ישראל הך ארצה ויך שלש פעמים ויעמד׃"
    },
    {
      "verse": 19,
      "text": "ויקצף עליו איש האלהים ויאמר להכות חמש או שש פעמים אז הכית את ארם עד כלה ועתה שלש פעמים תכה את ארם׃"
    },
    {
      "verse": 20,
      "text": "וימת אלישע ויקברהו וגדודי מואב יבאו בארץ בא שנה׃"
    },
    {
      "verse": 21,
      "text": "ויהי הם קברים איש והנה ראו את הגדוד וישליכו את האיש בקבר אלישע וילך ויגע האיש בעצמות אלישע ויחי ויקם על רגליו׃"
    },
    {
      "verse": 22,
      "text": "וחזאל מלך ארם לחץ את ישראל כל ימי יהואחז׃"
    },
    {
      "verse": 23,
      "text": "ויחן יהוה אתם וירחמם ויפן אליהם למען בריתו את אברהם יצחק ויעקב ולא אבה השחיתם ולא השליכם מעל פניו עד עתה׃"
    },
    {
      "verse": 24,
      "text": "וימת חזאל מלך ארם וימלך בן הדד בנו תחתיו׃"
    },
    {
      "verse": 25,
      "text": "וישב יהואש בן יהואחז ויקח את הערים מיד בן הדד בן חזאל אשר לקח מיד יהואחז אביו במלחמה שלש פעמים הכהו יואש וישב את ערי ישראל׃"
    }
  ]
}
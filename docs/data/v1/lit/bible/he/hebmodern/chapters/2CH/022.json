{
  "book_id": "2CH",
  "chapter": 22,
  "verses": [
    {
      "verse": 1,
      "text": "וימליכו יושבי ירושלם את אחזיהו בנו הקטן תחתיו כי כל הראשנים הרג הגדוד הבא בערבים למחנה וימלך אחזיהו בן יהורם מלך יהודה׃"
    },
    {
      "verse": 2,
      "text": "בן ארבעים ושתים שנה אחזיהו במלכו ושנה אחת מלך בירושלם ושם אמו עתליהו בת עמרי׃"
    },
    {
      "verse": 3,
      "text": "גם הוא הלך בדרכי בית אחאב כי אמו היתה יועצתו להרשיע׃"
    },
    {
      "verse": 4,
      "text": "ויעש הרע בעיני יהוה כבית אחאב כי המה היו לו יועצים אחרי מות אביו למשחית לו׃"
    },
    {
      "verse": 5,
      "text": "גם בעצתם הלך וילך את יהורם בן אחאב מלך ישראל למלחמה על חזאל מלך ארם ברמות גלעד ויכו הרמים את יורם׃"
    },
    {
      "verse": 6,
      "text": "וישב להתרפא ביזרעאל כי המכים אשר הכהו ברמה בהלחמו את חזהאל מלך ארם ועזריהו בן יהורם מלך יהודה ירד לראות את יהורם בן אחאב ביזרעאל כי חלה הוא׃"
    },
    {
      "verse": 7,
      "text": "ומאלהים היתה תבוסת אחזיהו לבוא אל יורם ובבאו יצא עם יהורם אל יהוא בן נמשי אשר משחו יהוה להכרית את בית אחאב׃"
    },
    {
      "verse": 8,
      "text": "ויהי כהשפט יהוא עם בית אחאב וימצא את שרי יהודה ובני אחי אחזיהו משרתים לאחזיהו ויהרגם׃"
    },
    {
      "verse": 9,
      "text": "ויבקש את אחזיהו וילכדהו והוא מתחבא בשמרון ויבאהו אל יהוא וימתהו ויקברהו כי אמרו בן יהושפט הוא אשר דרש את יהוה בכל לבבו ואין לבית אחזיהו לעצר כח לממלכה׃"
    },
    {
      "verse": 10,
      "text": "ועתליהו אם אחזיהו ראתה כי מת בנה ותקם ותדבר את כל זרע הממלכה לבית יהודה׃"
    },
    {
      "verse": 11,
      "text": "ותקח יהושבעת בת המלך את יואש בן אחזיהו ותגנב אתו מתוך בני המלך המומתים ותתן אתו ואת מינקתו בחדר המטות ותסתירהו יהושבעת בת המלך יהורם אשת יהוידע הכהן כי היא היתה אחות אחזיהו מפני עתליהו ולא המיתתהו׃"
    },
    {
      "verse": 12,
      "text": "ויהי אתם בבית האלהים מתחבא שש שנים ועתליה מלכת על הארץ׃"
    }
  ]
}
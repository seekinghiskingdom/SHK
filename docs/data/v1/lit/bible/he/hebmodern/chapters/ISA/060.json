{
  "book_id": "ISA",
  "chapter": 60,
  "verses": [
    {
      "verse": 1,
      "text": "קומי אורי כי בא אורך וכבוד יהוה עליך זרח׃"
    },
    {
      "verse": 2,
      "text": "כי הנה החשך יכסה ארץ וערפל לאמים ועליך יזרח יהוה וכבודו עליך יראה׃"
    },
    {
      "verse": 3,
      "text": "והלכו גוים לאורך ומלכים לנגה זרחך׃"
    },
    {
      "verse": 4,
      "text": "שאי סביב עיניך וראי כלם נקבצו באו לך בניך מרחוק יבאו ובנתיך על צד תאמנה׃"
    },
    {
      "verse": 5,
      "text": "אז תראי ונהרת ופחד ורחב לבבך כי יהפך עליך המון ים חיל גוים יבאו לך׃"
    },
    {
      "verse": 6,
      "text": "שפעת גמלים תכסך בכרי מדין ועיפה כלם משבא יבאו זהב ולבונה ישאו ותהלת יהוה יבשרו׃"
    },
    {
      "verse": 7,
      "text": "כל צאן קדר יקבצו לך אילי נביות ישרתונך יעלו על רצון מזבחי ובית תפארתי אפאר׃"
    },
    {
      "verse": 8,
      "text": "מי אלה כעב תעופינה וכיונים אל ארבתיהם׃"
    },
    {
      "verse": 9,
      "text": "כי לי איים יקוו ואניות תרשיש בראשנה להביא בניך מרחוק כספם וזהבם אתם לשם יהוה אלהיך ולקדוש ישראל כי פארך׃"
    },
    {
      "verse": 10,
      "text": "ובנו בני נכר חמתיך ומלכיהם ישרתונך כי בקצפי הכיתיך וברצוני רחמתיך׃"
    },
    {
      "verse": 11,
      "text": "ופתחו שעריך תמיד יומם ולילה לא יסגרו להביא אליך חיל גוים ומלכיהם נהוגים׃"
    },
    {
      "verse": 12,
      "text": "כי הגוי והממלכה אשר לא יעבדוך יאבדו והגוים חרב יחרבו׃"
    },
    {
      "verse": 13,
      "text": "כבוד הלבנון אליך יבוא ברוש תדהר ותאשור יחדו לפאר מקום מקדשי ומקום רגלי אכבד׃"
    },
    {
      "verse": 14,
      "text": "והלכו אליך שחוח בני מעניך והשתחוו על כפות רגליך כל מנאציך וקראו לך עיר יהוה ציון קדוש ישראל׃"
    },
    {
      "verse": 15,
      "text": "תחת היותך עזובה ושנואה ואין עובר ושמתיך לגאון עולם משוש דור ודור׃"
    },
    {
      "verse": 16,
      "text": "וינקת חלב גוים ושד מלכים תינקי וידעת כי אני יהוה מושיעך וגאלך אביר יעקב׃"
    },
    {
      "verse": 17,
      "text": "תחת הנחשת אביא זהב ותחת הברזל אביא כסף ותחת העצים נחשת ותחת האבנים ברזל ושמתי פקדתך שלום ונגשיך צדקה׃"
    },
    {
      "verse": 18,
      "text": "לא ישמע עוד חמס בארצך שד ושבר בגבוליך וקראת ישועה חומתיך ושעריך תהלה׃"
    },
    {
      "verse": 19,
      "text": "לא יהיה לך עוד השמש לאור יומם ולנגה הירח לא יאיר לך והיה לך יהוה לאור עולם ואלהיך לתפארתך׃"
    },
    {
      "verse": 20,
      "text": "לא יבוא עוד שמשך וירחך לא יאסף כי יהוה יהיה לך לאור עולם ושלמו ימי אבלך׃"
    },
    {
      "verse": 21,
      "text": "ועמך כלם צדיקים לעולם יירשו ארץ נצר מטעו מעשה ידי להתפאר׃"
    },
    {
      "verse": 22,
      "text": "הקטן יהיה לאלף והצעיר לגוי עצום אני יהוה בעתה אחישנה׃"
    }
  ]
}
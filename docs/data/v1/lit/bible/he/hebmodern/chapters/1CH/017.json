{
  "book_id": "1CH",
  "chapter": 17,
  "verses": [
    {
      "verse": 1,
      "text": "ויהי כאשר ישב דויד בביתו ויאמר דויד אל נתן הנביא הנה אנכי יושב בבית הארזים וארון ברית יהוה תחת יריעות׃"
    },
    {
      "verse": 2,
      "text": "ויאמר נתן אל דויד כל אשר בלבבך עשה כי האלהים עמך׃"
    },
    {
      "verse": 3,
      "text": "ויהי בלילה ההוא ויהי דבר אלהים אל נתן לאמר׃"
    },
    {
      "verse": 4,
      "text": "לך ואמרת אל דויד עבדי כה אמר יהוה לא אתה תבנה לי הבית לשבת׃"
    },
    {
      "verse": 5,
      "text": "כי לא ישבתי בבית מן היום אשר העליתי את ישראל עד היום הזה ואהיה מאהל אל אהל וממשכן׃"
    },
    {
      "verse": 6,
      "text": "בכל אשר התהלכתי בכל ישראל הדבר דברתי את אחד שפטי ישראל אשר צויתי לרעות את עמי לאמר למה לא בניתם לי בית ארזים׃"
    },
    {
      "verse": 7,
      "text": "ועתה כה תאמר לעבדי לדויד כה אמר יהוה צבאות אני לקחתיך מן הנוה מן אחרי הצאן להיות נגיד על עמי ישראל׃"
    },
    {
      "verse": 8,
      "text": "ואהיה עמך בכל אשר הלכת ואכרית את כל אויביך מפניך ועשיתי לך שם כשם הגדולים אשר בארץ׃"
    },
    {
      "verse": 9,
      "text": "ושמתי מקום לעמי ישראל ונטעתיהו ושכן תחתיו ולא ירגז עוד ולא יוסיפו בני עולה לבלתו כאשר בראשונה׃"
    },
    {
      "verse": 10,
      "text": "ולמימים אשר צויתי שפטים על עמי ישראל והכנעתי את כל אויביך ואגד לך ובית יבנה לך יהוה׃"
    },
    {
      "verse": 11,
      "text": "והיה כי מלאו ימיך ללכת עם אבתיך והקימותי את זרעך אחריך אשר יהיה מבניך והכינותי את מלכותו׃"
    },
    {
      "verse": 12,
      "text": "הוא יבנה לי בית וכננתי את כסאו עד עולם׃"
    },
    {
      "verse": 13,
      "text": "אני אהיה לו לאב והוא יהיה לי לבן וחסדי לא אסיר מעמו כאשר הסירותי מאשר היה לפניך׃"
    },
    {
      "verse": 14,
      "text": "והעמדתיהו בביתי ובמלכותי עד העולם וכסאו יהיה נכון עד עולם׃"
    },
    {
      "verse": 15,
      "text": "ככל הדברים האלה וככל החזון הזה כן דבר נתן אל דויד׃"
    },
    {
      "verse": 16,
      "text": "ויבא המלך דויד וישב לפני יהוה ויאמר מי אני יהוה אלהים ומי ביתי כי הביאתני עד הלם׃"
    },
    {
      "verse": 17,
      "text": "ותקטן זאת בעיניך אלהים ותדבר על בית עבדך למרחוק וראיתני כתור האדם המעלה יהוה אלהים׃"
    },
    {
      "verse": 18,
      "text": "מה יוסיף עוד דויד אליך לכבוד את עבדך ואתה את עבדך ידעת׃"
    },
    {
      "verse": 19,
      "text": "יהוה בעבור עבדך וכלבך עשית את כל הגדולה הזאת להדיע את כל הגדלות׃"
    },
    {
      "verse": 20,
      "text": "יהוה אין כמוך ואין אלהים זולתך בכל אשר שמענו באזנינו׃"
    },
    {
      "verse": 21,
      "text": "ומי כעמך ישראל גוי אחד בארץ אשר הלך האלהים לפדות לו עם לשום לך שם גדלות ונראות לגרש מפני עמך אשר פדית ממצרים גוים׃"
    },
    {
      "verse": 22,
      "text": "ותתן את עמך ישראל לך לעם עד עולם ואתה יהוה היית להם לאלהים׃"
    },
    {
      "verse": 23,
      "text": "ועתה יהוה הדבר אשר דברת על עבדך ועל ביתו יאמן עד עולם ועשה כאשר דברת׃"
    },
    {
      "verse": 24,
      "text": "ויאמן ויגדל שמך עד עולם לאמר יהוה צבאות אלהי ישראל אלהים לישראל ובית דויד עבדך נכון לפניך׃"
    },
    {
      "verse": 25,
      "text": "כי אתה אלהי גלית את אזן עבדך לבנות לו בית על כן מצא עבדך להתפלל לפניך׃"
    },
    {
      "verse": 26,
      "text": "ועתה יהוה אתה הוא האלהים ותדבר על עבדך הטובה הזאת׃"
    },
    {
      "verse": 27,
      "text": "ועתה הואלת לברך את בית עבדך להיות לעולם לפניך כי אתה יהוה ברכת ומברך לעולם׃"
    }
  ]
}
{
  "book_id": "GEN",
  "chapter": 18,
  "verses": [
    {
      "verse": 1,
      "text": "וירא אליו יהוה באלני ממרא והוא ישב פתח האהל כחם היום׃"
    },
    {
      "verse": 2,
      "text": "וישא עיניו וירא והנה שלשה אנשים נצבים עליו וירא וירץ לקראתם מפתח האהל וישתחו ארצה׃"
    },
    {
      "verse": 3,
      "text": "ויאמר אדני אם נא מצאתי חן בעיניך אל נא תעבר מעל עבדך׃"
    },
    {
      "verse": 4,
      "text": "יקח נא מעט מים ורחצו רגליכם והשענו תחת העץ׃"
    },
    {
      "verse": 5,
      "text": "ואקחה פת לחם וסעדו לבכם אחר תעברו כי על כן עברתם על עבדכם ויאמרו כן תעשה כאשר דברת׃"
    },
    {
      "verse": 6,
      "text": "וימהר אברהם האהלה אל שרה ויאמר מהרי שלש סאים קמח סלת לושי ועשי עגות׃"
    },
    {
      "verse": 7,
      "text": "ואל הבקר רץ אברהם ויקח בן בקר רך וטוב ויתן אל הנער וימהר לעשות אתו׃"
    },
    {
      "verse": 8,
      "text": "ויקח חמאה וחלב ובן הבקר אשר עשה ויתן לפניהם והוא עמד עליהם תחת העץ ויאכלו׃"
    },
    {
      "verse": 9,
      "text": "ויאמרו אליו איה שרה אשתך ויאמר הנה באהל׃"
    },
    {
      "verse": 10,
      "text": "ויאמר שוב אשוב אליך כעת חיה והנה בן לשרה אשתך ושרה שמעת פתח האהל והוא אחריו׃"
    },
    {
      "verse": 11,
      "text": "ואברהם ושרה זקנים באים בימים חדל להיות לשרה ארח כנשים׃"
    },
    {
      "verse": 12,
      "text": "ותצחק שרה בקרבה לאמר אחרי בלתי היתה לי עדנה ואדני זקן׃"
    },
    {
      "verse": 13,
      "text": "ויאמר יהוה אל אברהם למה זה צחקה שרה לאמר האף אמנם אלד ואני זקנתי׃"
    },
    {
      "verse": 14,
      "text": "היפלא מיהוה דבר למועד אשוב אליך כעת חיה ולשרה בן׃"
    },
    {
      "verse": 15,
      "text": "ותכחש שרה לאמר לא צחקתי כי יראה ויאמר לא כי צחקת׃"
    },
    {
      "verse": 16,
      "text": "ויקמו משם האנשים וישקפו על פני סדם ואברהם הלך עמם לשלחם׃"
    },
    {
      "verse": 17,
      "text": "ויהוה אמר המכסה אני מאברהם אשר אני עשה׃"
    },
    {
      "verse": 18,
      "text": "ואברהם היו יהיה לגוי גדול ועצום ונברכו בו כל גויי הארץ׃"
    },
    {
      "verse": 19,
      "text": "כי ידעתיו למען אשר יצוה את בניו ואת ביתו אחריו ושמרו דרך יהוה לעשות צדקה ומשפט למען הביא יהוה על אברהם את אשר דבר עליו׃"
    },
    {
      "verse": 20,
      "text": "ויאמר יהוה זעקת סדם ועמרה כי רבה וחטאתם כי כבדה מאד׃"
    },
    {
      "verse": 21,
      "text": "ארדה נא ואראה הכצעקתה הבאה אלי עשו כלה ואם לא אדעה׃"
    },
    {
      "verse": 22,
      "text": "ויפנו משם האנשים וילכו סדמה ואברהם עודנו עמד לפני יהוה׃"
    },
    {
      "verse": 23,
      "text": "ויגש אברהם ויאמר האף תספה צדיק עם רשע׃"
    },
    {
      "verse": 24,
      "text": "אולי יש חמשים צדיקם בתוך העיר האף תספה ולא תשא למקום למען חמשים הצדיקם אשר בקרבה׃"
    },
    {
      "verse": 25,
      "text": "חללה לך מעשת כדבר הזה להמית צדיק עם רשע והיה כצדיק כרשע חללה לך השפט כל הארץ לא יעשה משפט׃"
    },
    {
      "verse": 26,
      "text": "ויאמר יהוה אם אמצא בסדם חמשים צדיקם בתוך העיר ונשאתי לכל המקום בעבורם׃"
    },
    {
      "verse": 27,
      "text": "ויען אברהם ויאמר הנה נא הואלתי לדבר אל אדני ואנכי עפר ואפר׃"
    },
    {
      "verse": 28,
      "text": "אולי יחסרון חמשים הצדיקם חמשה התשחית בחמשה את כל העיר ויאמר לא אשחית אם אמצא שם ארבעים וחמשה׃"
    },
    {
      "verse": 29,
      "text": "ויסף עוד לדבר אליו ויאמר אולי ימצאון שם ארבעים ויאמר לא אעשה בעבור הארבעים׃"
    },
    {
      "verse": 30,
      "text": "ויאמר אל נא יחר לאדני ואדברה אולי ימצאון שם שלשים ויאמר לא אעשה אם אמצא שם שלשים׃"
    },
    {
      "verse": 31,
      "text": "ויאמר הנה נא הואלתי לדבר אל אדני אולי ימצאון שם עשרים ויאמר לא אשחית בעבור העשרים׃"
    },
    {
      "verse": 32,
      "text": "ויאמר אל נא יחר לאדני ואדברה אך הפעם אולי ימצאון שם עשרה ויאמר לא אשחית בעבור העשרה׃"
    },
    {
      "verse": 33,
      "text": "וילך יהוה כאשר כלה לדבר אל אברהם ואברהם שב למקמו׃"
    }
  ]
}
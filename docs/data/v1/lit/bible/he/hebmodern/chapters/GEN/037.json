{
  "book_id": "GEN",
  "chapter": 37,
  "verses": [
    {
      "verse": 1,
      "text": "וישב יעקב בארץ מגורי אביו בארץ כנען׃"
    },
    {
      "verse": 2,
      "text": "אלה תלדות יעקב יוסף בן שבע עשרה שנה היה רעה את אחיו בצאן והוא נער את בני בלהה ואת בני זלפה נשי אביו ויבא יוסף את דבתם רעה אל אביהם׃"
    },
    {
      "verse": 3,
      "text": "וישראל אהב את יוסף מכל בניו כי בן זקנים הוא לו ועשה לו כתנת פסים׃"
    },
    {
      "verse": 4,
      "text": "ויראו אחיו כי אתו אהב אביהם מכל אחיו וישנאו אתו ולא יכלו דברו לשלם׃"
    },
    {
      "verse": 5,
      "text": "ויחלם יוסף חלום ויגד לאחיו ויוספו עוד שנא אתו׃"
    },
    {
      "verse": 6,
      "text": "ויאמר אליהם שמעו נא החלום הזה אשר חלמתי׃"
    },
    {
      "verse": 7,
      "text": "והנה אנחנו מאלמים אלמים בתוך השדה והנה קמה אלמתי וגם נצבה והנה תסבינה אלמתיכם ותשתחוין לאלמתי׃"
    },
    {
      "verse": 8,
      "text": "ויאמרו לו אחיו המלך תמלך עלינו אם משול תמשל בנו ויוספו עוד שנא אתו על חלמתיו ועל דבריו׃"
    },
    {
      "verse": 9,
      "text": "ויחלם עוד חלום אחר ויספר אתו לאחיו ויאמר הנה חלמתי חלום עוד והנה השמש והירח ואחד עשר כוכבים משתחוים לי׃"
    },
    {
      "verse": 10,
      "text": "ויספר אל אביו ואל אחיו ויגער בו אביו ויאמר לו מה החלום הזה אשר חלמת הבוא נבוא אני ואמך ואחיך להשתחות לך ארצה׃"
    },
    {
      "verse": 11,
      "text": "ויקנאו בו אחיו ואביו שמר את הדבר׃"
    },
    {
      "verse": 12,
      "text": "וילכו אחיו לרעות את צאן אביהם בשכם׃"
    },
    {
      "verse": 13,
      "text": "ויאמר ישראל אל יוסף הלוא אחיך רעים בשכם לכה ואשלחך אליהם ויאמר לו הנני׃"
    },
    {
      "verse": 14,
      "text": "ויאמר לו לך נא ראה את שלום אחיך ואת שלום הצאן והשבני דבר וישלחהו מעמק חברון ויבא שכמה׃"
    },
    {
      "verse": 15,
      "text": "וימצאהו איש והנה תעה בשדה וישאלהו האיש לאמר מה תבקש׃"
    },
    {
      "verse": 16,
      "text": "ויאמר את אחי אנכי מבקש הגידה נא לי איפה הם רעים׃"
    },
    {
      "verse": 17,
      "text": "ויאמר האיש נסעו מזה כי שמעתי אמרים נלכה דתינה וילך יוסף אחר אחיו וימצאם בדתן׃"
    },
    {
      "verse": 18,
      "text": "ויראו אתו מרחק ובטרם יקרב אליהם ויתנכלו אתו להמיתו׃"
    },
    {
      "verse": 19,
      "text": "ויאמרו איש אל אחיו הנה בעל החלמות הלזה בא׃"
    },
    {
      "verse": 20,
      "text": "ועתה לכו ונהרגהו ונשלכהו באחד הברות ואמרנו חיה רעה אכלתהו ונראה מה יהיו חלמתיו׃"
    },
    {
      "verse": 21,
      "text": "וישמע ראובן ויצלהו מידם ויאמר לא נכנו נפש׃"
    },
    {
      "verse": 22,
      "text": "ויאמר אלהם ראובן אל תשפכו דם השליכו אתו אל הבור הזה אשר במדבר ויד אל תשלחו בו למען הציל אתו מידם להשיבו אל אביו׃"
    },
    {
      "verse": 23,
      "text": "ויהי כאשר בא יוסף אל אחיו ויפשיטו את יוסף את כתנתו את כתנת הפסים אשר עליו׃"
    },
    {
      "verse": 24,
      "text": "ויקחהו וישלכו אתו הברה והבור רק אין בו מים׃"
    },
    {
      "verse": 25,
      "text": "וישבו לאכל לחם וישאו עיניהם ויראו והנה ארחת ישמעאלים באה מגלעד וגמליהם נשאים נכאת וצרי ולט הולכים להוריד מצרימה׃"
    },
    {
      "verse": 26,
      "text": "ויאמר יהודה אל אחיו מה בצע כי נהרג את אחינו וכסינו את דמו׃"
    },
    {
      "verse": 27,
      "text": "לכו ונמכרנו לישמעאלים וידנו אל תהי בו כי אחינו בשרנו הוא וישמעו אחיו׃"
    },
    {
      "verse": 28,
      "text": "ויעברו אנשים מדינים סחרים וימשכו ויעלו את יוסף מן הבור וימכרו את יוסף לישמעאלים בעשרים כסף ויביאו את יוסף מצרימה׃"
    },
    {
      "verse": 29,
      "text": "וישב ראובן אל הבור והנה אין יוסף בבור ויקרע את בגדיו׃"
    },
    {
      "verse": 30,
      "text": "וישב אל אחיו ויאמר הילד איננו ואני אנה אני בא׃"
    },
    {
      "verse": 31,
      "text": "ויקחו את כתנת יוסף וישחטו שעיר עזים ויטבלו את הכתנת בדם׃"
    },
    {
      "verse": 32,
      "text": "וישלחו את כתנת הפסים ויביאו אל אביהם ויאמרו זאת מצאנו הכר נא הכתנת בנך הוא אם לא׃"
    },
    {
      "verse": 33,
      "text": "ויכירה ויאמר כתנת בני חיה רעה אכלתהו טרף טרף יוסף׃"
    },
    {
      "verse": 34,
      "text": "ויקרע יעקב שמלתיו וישם שק במתניו ויתאבל על בנו ימים רבים׃"
    },
    {
      "verse": 35,
      "text": "ויקמו כל בניו וכל בנתיו לנחמו וימאן להתנחם ויאמר כי ארד אל בני אבל שאלה ויבך אתו אביו׃"
    },
    {
      "verse": 36,
      "text": "והמדנים מכרו אתו אל מצרים לפוטיפר סריס פרעה שר הטבחים׃"
    }
  ]
}
{
  "book_id": "PRO",
  "chapter": 3,
  "verses": [
    {
      "verse": 1,
      "text": "בני תורתי אל תשכח ומצותי יצר לבך׃"
    },
    {
      "verse": 2,
      "text": "כי ארך ימים ושנות חיים ושלום יוסיפו לך׃"
    },
    {
      "verse": 3,
      "text": "חסד ואמת אל יעזבך קשרם על גרגרותיך כתבם על לוח לבך׃"
    },
    {
      "verse": 4,
      "text": "ומצא חן ושכל טוב בעיני אלהים ואדם׃"
    },
    {
      "verse": 5,
      "text": "בטח אל יהוה בכל לבך ואל בינתך אל תשען׃"
    },
    {
      "verse": 6,
      "text": "בכל דרכיך דעהו והוא יישר ארחתיך׃"
    },
    {
      "verse": 7,
      "text": "אל תהי חכם בעיניך ירא את יהוה וסור מרע׃"
    },
    {
      "verse": 8,
      "text": "רפאות תהי לשרך ושקוי לעצמותיך׃"
    },
    {
      "verse": 9,
      "text": "כבד את יהוה מהונך ומראשית כל תבואתך׃"
    },
    {
      "verse": 10,
      "text": "וימלאו אסמיך שבע ותירוש יקביך יפרצו׃"
    },
    {
      "verse": 11,
      "text": "מוסר יהוה בני אל תמאס ואל תקץ בתוכחתו׃"
    },
    {
      "verse": 12,
      "text": "כי את אשר יאהב יהוה יוכיח וכאב את בן ירצה׃"
    },
    {
      "verse": 13,
      "text": "אשרי אדם מצא חכמה ואדם יפיק תבונה׃"
    },
    {
      "verse": 14,
      "text": "כי טוב סחרה מסחר כסף ומחרוץ תבואתה׃"
    },
    {
      "verse": 15,
      "text": "יקרה היא מפניים וכל חפציך לא ישוו בה׃"
    },
    {
      "verse": 16,
      "text": "ארך ימים בימינה בשמאולה עשר וכבוד׃"
    },
    {
      "verse": 17,
      "text": "דרכיה דרכי נעם וכל נתיבותיה שלום׃"
    },
    {
      "verse": 18,
      "text": "עץ חיים היא למחזיקים בה ותמכיה מאשר׃"
    },
    {
      "verse": 19,
      "text": "יהוה בחכמה יסד ארץ כונן שמים בתבונה׃"
    },
    {
      "verse": 20,
      "text": "בדעתו תהומות נבקעו ושחקים ירעפו טל׃"
    },
    {
      "verse": 21,
      "text": "בני אל ילזו מעיניך נצר תשיה ומזמה׃"
    },
    {
      "verse": 22,
      "text": "ויהיו חיים לנפשך וחן לגרגרתיך׃"
    },
    {
      "verse": 23,
      "text": "אז תלך לבטח דרכך ורגלך לא תגוף׃"
    },
    {
      "verse": 24,
      "text": "אם תשכב לא תפחד ושכבת וערבה שנתך׃"
    },
    {
      "verse": 25,
      "text": "אל תירא מפחד פתאם ומשאת רשעים כי תבא׃"
    },
    {
      "verse": 26,
      "text": "כי יהוה יהיה בכסלך ושמר רגלך מלכד׃"
    },
    {
      "verse": 27,
      "text": "אל תמנע טוב מבעליו בהיות לאל ידיך לעשות׃"
    },
    {
      "verse": 28,
      "text": "אל תאמר לרעיך לך ושוב ומחר אתן ויש אתך׃"
    },
    {
      "verse": 29,
      "text": "אל תחרש על רעך רעה והוא יושב לבטח אתך׃"
    },
    {
      "verse": 30,
      "text": "אל תרוב עם אדם חנם אם לא גמלך רעה׃"
    },
    {
      "verse": 31,
      "text": "אל תקנא באיש חמס ואל תבחר בכל דרכיו׃"
    },
    {
      "verse": 32,
      "text": "כי תועבת יהוה נלוז ואת ישרים סודו׃"
    },
    {
      "verse": 33,
      "text": "מארת יהוה בבית רשע ונוה צדיקים יברך׃"
    },
    {
      "verse": 34,
      "text": "אם ללצים הוא יליץ ולעניים יתן חן׃"
    },
    {
      "verse": 35,
      "text": "כבוד חכמים ינחלו וכסילים מרים קלון׃"
    }
  ]
}
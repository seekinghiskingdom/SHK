{
  "book_id": "2SA",
  "chapter": 4,
  "verses": [
    {
      "verse": 1,
      "text": "וישמע בן שאול כי מת אבנר בחברון וירפו ידיו וכל ישראל נבהלו׃"
    },
    {
      "verse": 2,
      "text": "ושני אנשים שרי גדודים היו בן שאול שם האחד בענה ושם השני רכב בני רמון הבארתי מבני בנימן כי גם בארות תחשב על בנימן׃"
    },
    {
      "verse": 3,
      "text": "ויברחו הבארתים גתימה ויהיו שם גרים עד היום הזה׃"
    },
    {
      "verse": 4,
      "text": "וליהונתן בן שאול בן נכה רגלים בן חמש שנים היה בבא שמעת שאול ויהונתן מיזרעאל ותשאהו אמנתו ותנס ויהי בחפזה לנוס ויפל ויפסח ושמו מפיבשת׃"
    },
    {
      "verse": 5,
      "text": "וילכו בני רמון הבארתי רכב ובענה ויבאו כחם היום אל בית איש בשת והוא שכב את משכב הצהרים׃"
    },
    {
      "verse": 6,
      "text": "והנה באו עד תוך הבית לקחי חטים ויכהו אל החמש ורכב ובענה אחיו נמלטו׃"
    },
    {
      "verse": 7,
      "text": "ויבאו הבית והוא שכב על מטתו בחדר משכבו ויכהו וימתהו ויסירו את ראשו ויקחו את ראשו וילכו דרך הערבה כל הלילה׃"
    },
    {
      "verse": 8,
      "text": "ויבאו את ראש איש בשת אל דוד חברון ויאמרו אל המלך הנה ראש איש בשת בן שאול איבך אשר בקש את נפשך ויתן יהוה לאדני המלך נקמות היום הזה משאול ומזרעו׃"
    },
    {
      "verse": 9,
      "text": "ויען דוד את רכב ואת בענה אחיו בני רמון הבארתי ויאמר להם חי יהוה אשר פדה את נפשי מכל צרה׃"
    },
    {
      "verse": 10,
      "text": "כי המגיד לי לאמר הנה מת שאול והוא היה כמבשר בעיניו ואחזה בו ואהרגהו בצקלג אשר לתתי לו בשרה׃"
    },
    {
      "verse": 11,
      "text": "אף כי אנשים רשעים הרגו את איש צדיק בביתו על משכבו ועתה הלוא אבקש את דמו מידכם ובערתי אתכם מן הארץ׃"
    },
    {
      "verse": 12,
      "text": "ויצו דוד את הנערים ויהרגום ויקצצו את ידיהם ואת רגליהם ויתלו על הברכה בחברון ואת ראש איש בשת לקחו ויקברו בקבר אבנר בחברון׃"
    }
  ]
}
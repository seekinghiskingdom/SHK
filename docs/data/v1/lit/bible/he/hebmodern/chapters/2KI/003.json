{
  "book_id": "2KI",
  "chapter": 3,
  "verses": [
    {
      "verse": 1,
      "text": "ויהורם בן אחאב מלך על ישראל בשמרון בשנת שמנה עשרה ליהושפט מלך יהודה וימלך שתים עשרה שנה׃"
    },
    {
      "verse": 2,
      "text": "ויעשה הרע בעיני יהוה רק לא כאביו וכאמו ויסר את מצבת הבעל אשר עשה אביו׃"
    },
    {
      "verse": 3,
      "text": "רק בחטאות ירבעם בן נבט אשר החטיא את ישראל דבק לא סר ממנה׃"
    },
    {
      "verse": 4,
      "text": "ומישע מלך מואב היה נקד והשיב למלך ישראל מאה אלף כרים ומאה אלף אילים צמר׃"
    },
    {
      "verse": 5,
      "text": "ויהי כמות אחאב ויפשע מלך מואב במלך ישראל׃"
    },
    {
      "verse": 6,
      "text": "ויצא המלך יהורם ביום ההוא משמרון ויפקד את כל ישראל׃"
    },
    {
      "verse": 7,
      "text": "וילך וישלח אל יהושפט מלך יהודה לאמר מלך מואב פשע בי התלך אתי אל מואב למלחמה ויאמר אעלה כמוני כמוך כעמי כעמך כסוסי כסוסיך׃"
    },
    {
      "verse": 8,
      "text": "ויאמר אי זה הדרך נעלה ויאמר דרך מדבר אדום׃"
    },
    {
      "verse": 9,
      "text": "וילך מלך ישראל ומלך יהודה ומלך אדום ויסבו דרך שבעת ימים ולא היה מים למחנה ולבהמה אשר ברגליהם׃"
    },
    {
      "verse": 10,
      "text": "ויאמר מלך ישראל אהה כי קרא יהוה לשלשת המלכים האלה לתת אותם ביד מואב׃"
    },
    {
      "verse": 11,
      "text": "ויאמר יהושפט האין פה נביא ליהוה ונדרשה את יהוה מאותו ויען אחד מעבדי מלך ישראל ויאמר פה אלישע בן שפט אשר יצק מים על ידי אליהו׃"
    },
    {
      "verse": 12,
      "text": "ויאמר יהושפט יש אותו דבר יהוה וירדו אליו מלך ישראל ויהושפט ומלך אדום׃"
    },
    {
      "verse": 13,
      "text": "ויאמר אלישע אל מלך ישראל מה לי ולך לך אל נביאי אביך ואל נביאי אמך ויאמר לו מלך ישראל אל כי קרא יהוה לשלשת המלכים האלה לתת אותם ביד מואב׃"
    },
    {
      "verse": 14,
      "text": "ויאמר אלישע חי יהוה צבאות אשר עמדתי לפניו כי לולי פני יהושפט מלך יהודה אני נשא אם אביט אליך ואם אראך׃"
    },
    {
      "verse": 15,
      "text": "ועתה קחו לי מנגן והיה כנגן המנגן ותהי עליו יד יהוה׃"
    },
    {
      "verse": 16,
      "text": "ויאמר כה אמר יהוה עשה הנחל הזה גבים גבים׃"
    },
    {
      "verse": 17,
      "text": "כי כה אמר יהוה לא תראו רוח ולא תראו גשם והנחל ההוא ימלא מים ושתיתם אתם ומקניכם ובהמתכם׃"
    },
    {
      "verse": 18,
      "text": "ונקל זאת בעיני יהוה ונתן את מואב בידכם׃"
    },
    {
      "verse": 19,
      "text": "והכיתם כל עיר מבצר וכל עיר מבחור וכל עץ טוב תפילו וכל מעיני מים תסתמו וכל החלקה הטובה תכאבו באבנים׃"
    },
    {
      "verse": 20,
      "text": "ויהי בבקר כעלות המנחה והנה מים באים מדרך אדום ותמלא הארץ את המים׃"
    },
    {
      "verse": 21,
      "text": "וכל מואב שמעו כי עלו המלכים להלחם בם ויצעקו מכל חגר חגרה ומעלה ויעמדו על הגבול׃"
    },
    {
      "verse": 22,
      "text": "וישכימו בבקר והשמש זרחה על המים ויראו מואב מנגד את המים אדמים כדם׃"
    },
    {
      "verse": 23,
      "text": "ויאמרו דם זה החרב נחרבו המלכים ויכו איש את רעהו ועתה לשלל מואב׃"
    },
    {
      "verse": 24,
      "text": "ויבאו אל מחנה ישראל ויקמו ישראל ויכו את מואב וינסו מפניהם ויבו בה והכות את מואב׃"
    },
    {
      "verse": 25,
      "text": "והערים יהרסו וכל חלקה טובה ישליכו איש אבנו ומלאוה וכל מעין מים יסתמו וכל עץ טוב יפילו עד השאיר אבניה בקיר חרשת ויסבו הקלעים ויכוה׃"
    },
    {
      "verse": 26,
      "text": "וירא מלך מואב כי חזק ממנו המלחמה ויקח אותו שבע מאות איש שלף חרב להבקיע אל מלך אדום ולא יכלו׃"
    },
    {
      "verse": 27,
      "text": "ויקח את בנו הבכור אשר ימלך תחתיו ויעלהו עלה על החמה ויהי קצף גדול על ישראל ויסעו מעליו וישבו לארץ׃"
    }
  ]
}
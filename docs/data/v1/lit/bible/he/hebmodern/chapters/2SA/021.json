{
  "book_id": "2SA",
  "chapter": 21,
  "verses": [
    {
      "verse": 1,
      "text": "ויהי רעב בימי דוד שלש שנים שנה אחרי שנה ויבקש דוד את פני יהוה ויאמר יהוה אל שאול ואל בית הדמים על אשר המית את הגבענים׃"
    },
    {
      "verse": 2,
      "text": "ויקרא המלך לגבענים ויאמר אליהם והגבענים לא מבני ישראל המה כי אם מיתר האמרי ובני ישראל נשבעו להם ויבקש שאול להכתם בקנאתו לבני ישראל ויהודה׃"
    },
    {
      "verse": 3,
      "text": "ויאמר דוד אל הגבענים מה אעשה לכם ובמה אכפר וברכו את נחלת יהוה׃"
    },
    {
      "verse": 4,
      "text": "ויאמרו לו הגבענים אין לי כסף וזהב עם שאול ועם ביתו ואין לנו איש להמית בישראל ויאמר מה אתם אמרים אעשה לכם׃"
    },
    {
      "verse": 5,
      "text": "ויאמרו אל המלך האיש אשר כלנו ואשר דמה לנו נשמדנו מהתיצב בכל גבל ישראל׃"
    },
    {
      "verse": 6,
      "text": "ינתן לנו שבעה אנשים מבניו והוקענום ליהוה בגבעת שאול בחיר יהוה ויאמר המלך אני אתן׃"
    },
    {
      "verse": 7,
      "text": "ויחמל המלך על מפיבשת בן יהונתן בן שאול על שבעת יהוה אשר בינתם בין דוד ובין יהונתן בן שאול׃"
    },
    {
      "verse": 8,
      "text": "ויקח המלך את שני בני רצפה בת איה אשר ילדה לשאול את ארמני ואת מפבשת ואת חמשת בני מיכל בת שאול אשר ילדה לעדריאל בן ברזלי המחלתי׃"
    },
    {
      "verse": 9,
      "text": "ויתנם ביד הגבענים ויקיעם בהר לפני יהוה ויפלו שבעתים יחד והם המתו בימי קציר בראשנים תחלת קציר שערים׃"
    },
    {
      "verse": 10,
      "text": "ותקח רצפה בת איה את השק ותטהו לה אל הצור מתחלת קציר עד נתך מים עליהם מן השמים ולא נתנה עוף השמים לנוח עליהם יומם ואת חית השדה לילה׃"
    },
    {
      "verse": 11,
      "text": "ויגד לדוד את אשר עשתה רצפה בת איה פלגש שאול׃"
    },
    {
      "verse": 12,
      "text": "וילך דוד ויקח את עצמות שאול ואת עצמות יהונתן בנו מאת בעלי יביש גלעד אשר גנבו אתם מרחב בית שן אשר תלום שם הפלשתים ביום הכות פלשתים את שאול בגלבע׃"
    },
    {
      "verse": 13,
      "text": "ויעל משם את עצמות שאול ואת עצמות יהונתן בנו ויאספו את עצמות המוקעים׃"
    },
    {
      "verse": 14,
      "text": "ויקברו את עצמות שאול ויהונתן בנו בארץ בנימן בצלע בקבר קיש אביו ויעשו כל אשר צוה המלך ויעתר אלהים לארץ אחרי כן׃"
    },
    {
      "verse": 15,
      "text": "ותהי עוד מלחמה לפלשתים את ישראל וירד דוד ועבדיו עמו וילחמו את פלשתים ויעף דוד׃"
    },
    {
      "verse": 16,
      "text": "וישבו בנב אשר בילידי הרפה ומשקל קינו שלש מאות משקל נחשת והוא חגור חדשה ויאמר להכות את דוד׃"
    },
    {
      "verse": 17,
      "text": "ויעזר לו אבישי בן צרויה ויך את הפלשתי וימיתהו אז נשבעו אנשי דוד לו לאמר לא תצא עוד אתנו למלחמה ולא תכבה את נר ישראל׃"
    },
    {
      "verse": 18,
      "text": "ויהי אחרי כן ותהי עוד המלחמה בגוב עם פלשתים אז הכה סבכי החשתי את סף אשר בילדי הרפה׃"
    },
    {
      "verse": 19,
      "text": "ותהי עוד המלחמה בגוב עם פלשתים ויך אלחנן בן יערי ארגים בית הלחמי את גלית הגתי ועץ חניתו כמנור ארגים׃"
    },
    {
      "verse": 20,
      "text": "ותהי עוד מלחמה בגת ויהי איש מדין ואצבעת ידיו ואצבעות רגליו שש ושש עשרים וארבע מספר וגם הוא ילד להרפה׃"
    },
    {
      "verse": 21,
      "text": "ויחרף את ישראל ויכהו יהונתן בן שמעי אחי דוד׃"
    },
    {
      "verse": 22,
      "text": "את ארבעת אלה ילדו להרפה בגת ויפלו ביד דוד וביד עבדיו׃"
    }
  ]
}
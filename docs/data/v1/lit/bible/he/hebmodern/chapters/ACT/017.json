{
  "book_id": "ACT",
  "chapter": 17,
  "verses": [
    {
      "verse": 1,
      "text": "ויהי אחרי עברם באמפפוליס ובאפלוינא ויבאו אל תסלוניקי אשר שם בית כנסת היהודים׃"
    },
    {
      "verse": 2,
      "text": "ופולוס נכנס אליהם כמשפטו ושלש שבתות דבר עמהם בדברי הכתובים׃"
    },
    {
      "verse": 3,
      "text": "פתוח והוכח להם כי צריך היה אשר יענה המשיח ויקום מן המתים וכי זה הוא המשיח ישוע אשר אני מגיד לכם׃"
    },
    {
      "verse": 4,
      "text": "ויאמינו מקצתם ויספחו על פולוס וסילא וגם יראי אלהים מן היונים לרב וגם נשים חשובות מספר לא מעט׃"
    },
    {
      "verse": 5,
      "text": "ויקנאו הסוררים שביהודים ויקחו להם אנשי בליעל מבטלני השוק ויקבצו המון ויהמו את העיר ויסבו על בית יסון ויבקשו להביאם חוצה אל העם׃"
    },
    {
      "verse": 6,
      "text": "וכאשר לא מצאו אותם סחבו את יסון ואנשים מן האחים לפני ראשי העיר ויצעקו לאמר הנה המדיחים את כל ישבי תבל באו גם הלום׃"
    },
    {
      "verse": 7,
      "text": "ויסון אסף אתם אל ביתו והם כלם עשים נגד דתי הקיסר באמרם כי יש מלך אחר והוא ישוע׃"
    },
    {
      "verse": 8,
      "text": "ויחרידו את העם ואת ראשי העיר אשר שמעו את זאת׃"
    },
    {
      "verse": 9,
      "text": "ויקחו ערבון מידי יסון ומידי האחרים ואחרי כן פטרום׃"
    },
    {
      "verse": 10,
      "text": "והאחים מהרו לשלח את פולוס ואת סילא לילה לברואה והם בבאם שמה הלכו לבית כנסת היהודים׃"
    },
    {
      "verse": 11,
      "text": "ואלה היו נדיבים מאנשי תסלוניקי ויקבלו את הדבר בכל לב וידרשו בכתובים יום יום לדעת אם כן הוא הדבר׃"
    },
    {
      "verse": 12,
      "text": "ויאמינו הרבה מהם וגם מן הנשים החשובות היוניות ומן האנשים לא מעט׃"
    },
    {
      "verse": 13,
      "text": "ויהי כאשר שמעו היהודים אשר מתסלוניקי כי מגיד פולוס את דבר אלהים גם בברואה ויבאו ויעררו את העם גם שמה׃"
    },
    {
      "verse": 14,
      "text": "וימהרו האחים וישלחו את פולוס ללכת עד הים וסילא וטימותיוס נשארו שם׃"
    },
    {
      "verse": 15,
      "text": "והמלוים את פולוס הוליכהו עד אתינס ויקבלו מצותו אל סילא וטימותיוס כי בוא יבאו אליו במהרה וילכו׃"
    },
    {
      "verse": 16,
      "text": "ויהי באתינס ופולוס מהכה להם ותתחמץ רוחו בקרבו בראתו את העיר מלאה אלילים׃"
    },
    {
      "verse": 17,
      "text": "על כן בבית הכנסת דבר עם היהודים ועם יראי אלהים ובשוק יום יום עם הנקרים אליו׃"
    },
    {
      "verse": 18,
      "text": "וגם מקצת הפילוסופים מתלמידי אפיקורוס ומחברת האסטוא התגרו בו ויש אשר אמרו מה יאמר המפטפט הלז ואחרים אמרים כפי הנראה הוא מגיד אלהי נכר יען כי בשר אתם את ישוע ואת התחיה׃"
    },
    {
      "verse": 19,
      "text": "ויאחזוהו ויביאהו אל גבעת המשפט הנקראה בשם אריופגוס ויאמרו הנוכל לדעת מה היא זו התורה החדשה אשר אתה משמיע׃"
    },
    {
      "verse": 20,
      "text": "כי דברים זרים אתה מביא באזנינו והננו חפצים לדעת מה ענינם׃"
    },
    {
      "verse": 21,
      "text": "כי האתיניים כלם וגם הנכרים הגרים שם לא חשו לדבר אחר כי אם לספר או לשמע חדשות׃"
    },
    {
      "verse": 22,
      "text": "ויעמד פולוס בתוך ועד השפטים ויאמר אנשי אתינס הנני ראה בכל כי יראי אלים אתם מאד׃"
    },
    {
      "verse": 23,
      "text": "כי אני עבר ומתבונן אל עבדות אלהיכם ואמצא מזבח אחד כתוב עליו לאל הנעלם ועתה את אשר עבדתם ואינכם ידעים אתו אני מגיד לכם׃"
    },
    {
      "verse": 24,
      "text": "האל אשר עשה את העולם וכל אשר בו לא ישכן בהיכלות מעשה ידים כי הוא אדון השמים והארץ׃"
    },
    {
      "verse": 25,
      "text": "גם לא ישרתוהו ידי בני אדם כאלו יצטרך לדבר כי הוא הנתן לכל חיים ונשמה וכל דבר׃"
    },
    {
      "verse": 26,
      "text": "ויושב כל עממי בני אדם על כל פני האדמה מדם אחד ויצב מועדים קבועים וגבולת מושבם׃"
    },
    {
      "verse": 27,
      "text": "למען יבקשו את האלהים אולי ימששהו וימצאהו אף כי איננו רחוק מכל אחד ממנו׃"
    },
    {
      "verse": 28,
      "text": "כי בו אנחנו חיים ומתנועעים וקימים כאשר גם מקצת משורריכם אמרו אף ילידיו אנחנו׃"
    },
    {
      "verse": 29,
      "text": "והנה בהיותנו ילידי האלהים לא נכון לנו לחשב כי האלהות תדמה לזהב או לכסף או לאבן מעשה חרש ומחשבת בני אדם׃"
    },
    {
      "verse": 30,
      "text": "לכן עתה אחרי עבר אלהים על ימות הסכלות מצוה הוא את כל בני האדם בכל אפסי ארץ כי שוב ישובו׃"
    },
    {
      "verse": 31,
      "text": "יען אשר שת יום לשפט תבל בצדק על ידי איש אשר הפקידו ויתן עדות נאמנה לכלם בהקימו אתו מן המתים׃"
    },
    {
      "verse": 32,
      "text": "וכאשר שמעו תחית מתים אלה הלעיגו לו ואלה אמרו על זאת נשמעך בעת אחרת׃"
    },
    {
      "verse": 33,
      "text": "ובכן יצא פולוס מתוכם׃"
    },
    {
      "verse": 34,
      "text": "ומקצתם דבקו בו ויאמינו ובהם דיונוסיוס מן השפטים של אריופגוס ואשה אחת שמה דמריס ועוד אחרים עמהם׃"
    }
  ]
}
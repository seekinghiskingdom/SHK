{
  "book_id": "1SA",
  "chapter": 16,
  "verses": [
    {
      "verse": 1,
      "text": "ויאמר יהוה אל שמואל עד מתי אתה מתאבל אל שאול ואני מאסתיו ממלך על ישראל מלא קרנך שמן ולך אשלחך אל ישי בית הלחמי כי ראיתי בבניו לי מלך׃"
    },
    {
      "verse": 2,
      "text": "ויאמר שמואל איך אלך ושמע שאול והרגני ויאמר יהוה עגלת בקר תקח בידך ואמרת לזבח ליהוה באתי׃"
    },
    {
      "verse": 3,
      "text": "וקראת לישי בזבח ואנכי אודיעך את אשר תעשה ומשחת לי את אשר אמר אליך׃"
    },
    {
      "verse": 4,
      "text": "ויעש שמואל את אשר דבר יהוה ויבא בית לחם ויחרדו זקני העיר לקראתו ויאמר שלם בואך׃"
    },
    {
      "verse": 5,
      "text": "ויאמר שלום לזבח ליהוה באתי התקדשו ובאתם אתי בזבח ויקדש את ישי ואת בניו ויקרא להם לזבח׃"
    },
    {
      "verse": 6,
      "text": "ויהי בבואם וירא את אליאב ויאמר אך נגד יהוה משיחו׃"
    },
    {
      "verse": 7,
      "text": "ויאמר יהוה אל שמואל אל תבט אל מראהו ואל גבה קומתו כי מאסתיהו כי לא אשר יראה האדם כי האדם יראה לעינים ויהוה יראה ללבב׃"
    },
    {
      "verse": 8,
      "text": "ויקרא ישי אל אבינדב ויעברהו לפני שמואל ויאמר גם בזה לא בחר יהוה׃"
    },
    {
      "verse": 9,
      "text": "ויעבר ישי שמה ויאמר גם בזה לא בחר יהוה׃"
    },
    {
      "verse": 10,
      "text": "ויעבר ישי שבעת בניו לפני שמואל ויאמר שמואל אל ישי לא בחר יהוה באלה׃"
    },
    {
      "verse": 11,
      "text": "ויאמר שמואל אל ישי התמו הנערים ויאמר עוד שאר הקטן והנה רעה בצאן ויאמר שמואל אל ישי שלחה וקחנו כי לא נסב עד באו פה׃"
    },
    {
      "verse": 12,
      "text": "וישלח ויביאהו והוא אדמוני עם יפה עינים וטוב ראי ויאמר יהוה קום משחהו כי זה הוא׃"
    },
    {
      "verse": 13,
      "text": "ויקח שמואל את קרן השמן וימשח אתו בקרב אחיו ותצלח רוח יהוה אל דוד מהיום ההוא ומעלה ויקם שמואל וילך הרמתה׃"
    },
    {
      "verse": 14,
      "text": "ורוח יהוה סרה מעם שאול ובעתתו רוח רעה מאת יהוה׃"
    },
    {
      "verse": 15,
      "text": "ויאמרו עבדי שאול אליו הנה נא רוח אלהים רעה מבעתך׃"
    },
    {
      "verse": 16,
      "text": "יאמר נא אדננו עבדיך לפניך יבקשו איש ידע מנגן בכנור והיה בהיות עליך רוח אלהים רעה ונגן בידו וטוב לך׃"
    },
    {
      "verse": 17,
      "text": "ויאמר שאול אל עבדיו ראו נא לי איש מיטיב לנגן והביאותם אלי׃"
    },
    {
      "verse": 18,
      "text": "ויען אחד מהנערים ויאמר הנה ראיתי בן לישי בית הלחמי ידע נגן וגבור חיל ואיש מלחמה ונבון דבר ואיש תאר ויהוה עמו׃"
    },
    {
      "verse": 19,
      "text": "וישלח שאול מלאכים אל ישי ויאמר שלחה אלי את דוד בנך אשר בצאן׃"
    },
    {
      "verse": 20,
      "text": "ויקח ישי חמור לחם ונאד יין וגדי עזים אחד וישלח ביד דוד בנו אל שאול׃"
    },
    {
      "verse": 21,
      "text": "ויבא דוד אל שאול ויעמד לפניו ויאהבהו מאד ויהי לו נשא כלים׃"
    },
    {
      "verse": 22,
      "text": "וישלח שאול אל ישי לאמר יעמד נא דוד לפני כי מצא חן בעיני׃"
    },
    {
      "verse": 23,
      "text": "והיה בהיות רוח אלהים אל שאול ולקח דוד את הכנור ונגן בידו ורוח לשאול וטוב לו וסרה מעליו רוח הרעה׃"
    }
  ]
}
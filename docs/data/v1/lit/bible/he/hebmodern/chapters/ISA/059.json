{
  "book_id": "ISA",
  "chapter": 59,
  "verses": [
    {
      "verse": 1,
      "text": "הן לא קצרה יד יהוה מהושיע ולא כבדה אזנו משמוע׃"
    },
    {
      "verse": 2,
      "text": "כי אם עונתיכם היו מבדלים בינכם לבין אלהיכם וחטאותיכם הסתירו פנים מכם משמוע׃"
    },
    {
      "verse": 3,
      "text": "כי כפיכם נגאלו בדם ואצבעותיכם בעון שפתותיכם דברו שקר לשונכם עולה תהגה׃"
    },
    {
      "verse": 4,
      "text": "אין קרא בצדק ואין נשפט באמונה בטוח על תהו ודבר שוא הרו עמל והוליד און׃"
    },
    {
      "verse": 5,
      "text": "ביצי צפעוני בקעו וקורי עכביש יארגו האכל מביציהם ימות והזורה תבקע אפעה׃"
    },
    {
      "verse": 6,
      "text": "קוריהם לא יהיו לבגד ולא יתכסו במעשיהם מעשיהם מעשי און ופעל חמס בכפיהם׃"
    },
    {
      "verse": 7,
      "text": "רגליהם לרע ירצו וימהרו לשפך דם נקי מחשבותיהם מחשבות און שד ושבר במסלותם׃"
    },
    {
      "verse": 8,
      "text": "דרך שלום לא ידעו ואין משפט במעגלותם נתיבותיהם עקשו להם כל דרך בה לא ידע שלום׃"
    },
    {
      "verse": 9,
      "text": "על כן רחק משפט ממנו ולא תשיגנו צדקה נקוה לאור והנה חשך לנגהות באפלות נהלך׃"
    },
    {
      "verse": 10,
      "text": "נגששה כעורים קיר וכאין עינים נגששה כשלנו בצהרים כנשף באשמנים כמתים׃"
    },
    {
      "verse": 11,
      "text": "נהמה כדבים כלנו וכיונים הגה נהגה נקוה למשפט ואין לישועה רחקה ממנו׃"
    },
    {
      "verse": 12,
      "text": "כי רבו פשעינו נגדך וחטאותינו ענתה בנו כי פשעינו אתנו ועונתינו ידענום׃"
    },
    {
      "verse": 13,
      "text": "פשע וכחש ביהוה ונסוג מאחר אלהינו דבר עשק וסרה הרו והגו מלב דברי שקר׃"
    },
    {
      "verse": 14,
      "text": "והסג אחור משפט וצדקה מרחוק תעמד כי כשלה ברחוב אמת ונכחה לא תוכל לבוא׃"
    },
    {
      "verse": 15,
      "text": "ותהי האמת נעדרת וסר מרע משתולל וירא יהוה וירע בעיניו כי אין משפט׃"
    },
    {
      "verse": 16,
      "text": "וירא כי אין איש וישתומם כי אין מפגיע ותושע לו זרעו וצדקתו היא סמכתהו׃"
    },
    {
      "verse": 17,
      "text": "וילבש צדקה כשרין וכובע ישועה בראשו וילבש בגדי נקם תלבשת ויעט כמעיל קנאה׃"
    },
    {
      "verse": 18,
      "text": "כעל גמלות כעל ישלם חמה לצריו גמול לאיביו לאיים גמול ישלם׃"
    },
    {
      "verse": 19,
      "text": "וייראו ממערב את שם יהוה וממזרח שמש את כבודו כי יבוא כנהר צר רוח יהוה נססה בו׃"
    },
    {
      "verse": 20,
      "text": "ובא לציון גואל ולשבי פשע ביעקב נאם יהוה׃"
    },
    {
      "verse": 21,
      "text": "ואני זאת בריתי אותם אמר יהוה רוחי אשר עליך ודברי אשר שמתי בפיך לא ימושו מפיך ומפי זרעך ומפי זרע זרעך אמר יהוה מעתה ועד עולם׃"
    }
  ]
}
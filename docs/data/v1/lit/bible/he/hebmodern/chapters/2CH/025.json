{
  "book_id": "2CH",
  "chapter": 25,
  "verses": [
    {
      "verse": 1,
      "text": "בן עשרים וחמש שנה מלך אמציהו ועשרים ותשע שנה מלך בירושלם ושם אמו יהועדן מירושלים׃"
    },
    {
      "verse": 2,
      "text": "ויעש הישר בעיני יהוה רק לא בלבב שלם׃"
    },
    {
      "verse": 3,
      "text": "ויהי כאשר חזקה הממלכה עליו ויהרג את עבדיו המכים את המלך אביו׃"
    },
    {
      "verse": 4,
      "text": "ואת בניהם לא המית כי ככתוב בתורה בספר משה אשר צוה יהוה לאמר לא ימותו אבות על בנים ובנים לא ימותו על אבות כי איש בחטאו ימותו׃"
    },
    {
      "verse": 5,
      "text": "ויקבץ אמציהו את יהודה ויעמידם לבית אבות לשרי האלפים ולשרי המאות לכל יהודה ובנימן ויפקדם למבן עשרים שנה ומעלה וימצאם שלש מאות אלף בחור יוצא צבא אחז רמח וצנה׃"
    },
    {
      "verse": 6,
      "text": "וישכר מישראל מאה אלף גבור חיל במאה ככר כסף׃"
    },
    {
      "verse": 7,
      "text": "ואיש האלהים בא אליו לאמר המלך אל יבא עמך צבא ישראל כי אין יהוה עם ישראל כל בני אפרים׃"
    },
    {
      "verse": 8,
      "text": "כי אם בא אתה עשה חזק למלחמה יכשילך האלהים לפני אויב כי יש כח באלהים לעזור ולהכשיל׃"
    },
    {
      "verse": 9,
      "text": "ויאמר אמציהו לאיש האלהים ומה לעשות למאת הככר אשר נתתי לגדוד ישראל ויאמר איש האלהים יש ליהוה לתת לך הרבה מזה׃"
    },
    {
      "verse": 10,
      "text": "ויבדילם אמציהו להגדוד אשר בא אליו מאפרים ללכת למקומם ויחר אפם מאד ביהודה וישובו למקומם בחרי אף׃"
    },
    {
      "verse": 11,
      "text": "ואמציהו התחזק וינהג את עמו וילך גיא המלח ויך את בני שעיר עשרת אלפים׃"
    },
    {
      "verse": 12,
      "text": "ועשרת אלפים חיים שבו בני יהודה ויביאום לראש הסלע וישליכום מראש הסלע וכלם נבקעו׃"
    },
    {
      "verse": 13,
      "text": "ובני הגדוד אשר השיב אמציהו מלכת עמו למלחמה ויפשטו בערי יהודה משמרון ועד בית חורון ויכו מהם שלשת אלפים ויבזו בזה רבה׃"
    },
    {
      "verse": 14,
      "text": "ויהי אחרי בוא אמציהו מהכות את אדומים ויבא את אלהי בני שעיר ויעמידם לו לאלהים ולפניהם ישתחוה ולהם יקטר׃"
    },
    {
      "verse": 15,
      "text": "ויחר אף יהוה באמציהו וישלח אליו נביא ויאמר לו למה דרשת את אלהי העם אשר לא הצילו את עמם מידך׃"
    },
    {
      "verse": 16,
      "text": "ויהי בדברו אליו ויאמר לו הליועץ למלך נתנוך חדל לך למה יכוך ויחדל הנביא ויאמר ידעתי כי יעץ אלהים להשחיתך כי עשית זאת ולא שמעת לעצתי׃"
    },
    {
      "verse": 17,
      "text": "ויועץ אמציהו מלך יהודה וישלח אל יואש בן יהואחז בן יהוא מלך ישראל לאמר לך נתראה פנים׃"
    },
    {
      "verse": 18,
      "text": "וישלח יואש מלך ישראל אל אמציהו מלך יהודה לאמר החוח אשר בלבנון שלח אל הארז אשר בלבנון לאמר תנה את בתך לבני לאשה ותעבר חית השדה אשר בלבנון ותרמס את החוח׃"
    },
    {
      "verse": 19,
      "text": "אמרת הנה הכית את אדום ונשאך לבך להכביד עתה שבה בביתך למה תתגרה ברעה ונפלת אתה ויהודה עמך׃"
    },
    {
      "verse": 20,
      "text": "ולא שמע אמציהו כי מהאלהים היא למען תתם ביד כי דרשו את אלהי אדום׃"
    },
    {
      "verse": 21,
      "text": "ויעל יואש מלך ישראל ויתראו פנים הוא ואמציהו מלך יהודה בבית שמש אשר ליהודה׃"
    },
    {
      "verse": 22,
      "text": "וינגף יהודה לפני ישראל וינסו איש לאהליו׃"
    },
    {
      "verse": 23,
      "text": "ואת אמציהו מלך יהודה בן יואש בן יהואחז תפש יואש מלך ישראל בבית שמש ויביאהו ירושלם ויפרץ בחומת ירושלם משער אפרים עד שער הפונה ארבע מאות אמה׃"
    },
    {
      "verse": 24,
      "text": "וכל הזהב והכסף ואת כל הכלים הנמצאים בבית האלהים עם עבד אדום ואת אצרות בית המלך ואת בני התערבות וישב שמרון׃"
    },
    {
      "verse": 25,
      "text": "ויחי אמציהו בן יואש מלך יהודה אחרי מות יואש בן יהואחז מלך ישראל חמש עשרה שנה׃"
    },
    {
      "verse": 26,
      "text": "ויתר דברי אמציהו הראשנים והאחרונים הלא הנם כתובים על ספר מלכי יהודה וישראל׃"
    },
    {
      "verse": 27,
      "text": "ומעת אשר סר אמציהו מאחרי יהוה ויקשרו עליו קשר בירושלם וינס לכישה וישלחו אחריו לכישה וימיתהו שם׃"
    },
    {
      "verse": 28,
      "text": "וישאהו על הסוסים ויקברו אתו עם אבתיו בעיר יהודה׃"
    }
  ]
}
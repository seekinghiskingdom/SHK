{
  "book_id": "EZK",
  "chapter": 45,
  "verses": [
    {
      "verse": 1,
      "text": "ובהפילכם את הארץ בנחלה תרימו תרומה ליהוה קדש מן הארץ ארך חמשה ועשרים אלף ארך ורחב עשרה אלף קדש הוא בכל גבולה סביב׃"
    },
    {
      "verse": 2,
      "text": "יהיה מזה אל הקדש חמש מאות בחמש מאות מרבע סביב וחמשים אמה מגרש לו סביב׃"
    },
    {
      "verse": 3,
      "text": "ומן המדה הזאת תמוד ארך חמש ועשרים אלף ורחב עשרת אלפים ובו יהיה המקדש קדש קדשים׃"
    },
    {
      "verse": 4,
      "text": "קדש מן הארץ הוא לכהנים משרתי המקדש יהיה הקרבים לשרת את יהוה והיה להם מקום לבתים ומקדש למקדש׃"
    },
    {
      "verse": 5,
      "text": "וחמשה ועשרים אלף ארך ועשרת אלפים רחב יהיה ללוים משרתי הבית להם לאחזה עשרים לשכת׃"
    },
    {
      "verse": 6,
      "text": "ואחזת העיר תתנו חמשת אלפים רחב וארך חמשה ועשרים אלף לעמת תרומת הקדש לכל בית ישראל יהיה׃"
    },
    {
      "verse": 7,
      "text": "ולנשיא מזה ומזה לתרומת הקדש ולאחזת העיר אל פני תרומת הקדש ואל פני אחזת העיר מפאת ים ימה ומפאת קדמה קדימה וארך לעמות אחד החלקים מגבול ים אל גבול קדימה׃"
    },
    {
      "verse": 8,
      "text": "לארץ יהיה לו לאחזה בישראל ולא יונו עוד נשיאי את עמי והארץ יתנו לבית ישראל לשבטיהם׃"
    },
    {
      "verse": 9,
      "text": "כה אמר אדני יהוה רב לכם נשיאי ישראל חמס ושד הסירו ומשפט וצדקה עשו הרימו גרשתיכם מעל עמי נאם אדני יהוה׃"
    },
    {
      "verse": 10,
      "text": "מאזני צדק ואיפת צדק ובת צדק יהי לכם׃"
    },
    {
      "verse": 11,
      "text": "האיפה והבת תכן אחד יהיה לשאת מעשר החמר הבת ועשירת החמר האיפה אל החמר יהיה מתכנתו׃"
    },
    {
      "verse": 12,
      "text": "והשקל עשרים גרה עשרים שקלים חמשה ועשרים שקלים עשרה וחמשה שקל המנה יהיה לכם׃"
    },
    {
      "verse": 13,
      "text": "זאת התרומה אשר תרימו ששית האיפה מחמר החטים וששיתם האיפה מחמר השערים׃"
    },
    {
      "verse": 14,
      "text": "וחק השמן הבת השמן מעשר הבת מן הכר עשרת הבתים חמר כי עשרת הבתים חמר׃"
    },
    {
      "verse": 15,
      "text": "ושה אחת מן הצאן מן המאתים ממשקה ישראל למנחה ולעולה ולשלמים לכפר עליהם נאם אדני יהוה׃"
    },
    {
      "verse": 16,
      "text": "כל העם הארץ יהיו אל התרומה הזאת לנשיא בישראל׃"
    },
    {
      "verse": 17,
      "text": "ועל הנשיא יהיה העולות והמנחה והנסך בחגים ובחדשים ובשבתות בכל מועדי בית ישראל הוא יעשה את החטאת ואת המנחה ואת העולה ואת השלמים לכפר בעד בית ישראל׃"
    },
    {
      "verse": 18,
      "text": "כה אמר אדני יהוה בראשון באחד לחדש תקח פר בן בקר תמים וחטאת את המקדש׃"
    },
    {
      "verse": 19,
      "text": "ולקח הכהן מדם החטאת ונתן אל מזוזת הבית ואל ארבע פנות העזרה למזבח ועל מזוזת שער החצר הפנימית׃"
    },
    {
      "verse": 20,
      "text": "וכן תעשה בשבעה בחדש מאיש שגה ומפתי וכפרתם את הבית׃"
    },
    {
      "verse": 21,
      "text": "בראשון בארבעה עשר יום לחדש יהיה לכם הפסח חג שבעות ימים מצות יאכל׃"
    },
    {
      "verse": 22,
      "text": "ועשה הנשיא ביום ההוא בעדו ובעד כל עם הארץ פר חטאת׃"
    },
    {
      "verse": 23,
      "text": "ושבעת ימי החג יעשה עולה ליהוה שבעת פרים ושבעת אילים תמימם ליום שבעת הימים וחטאת שעיר עזים ליום׃"
    },
    {
      "verse": 24,
      "text": "ומנחה איפה לפר ואיפה לאיל יעשה ושמן הין לאיפה׃"
    },
    {
      "verse": 25,
      "text": "בשביעי בחמשה עשר יום לחדש בחג יעשה כאלה שבעת הימים כחטאת כעלה וכמנחה וכשמן׃"
    }
  ]
}
{
  "book_id": "HOS",
  "chapter": 11,
  "verses": [
    {
      "verse": 1,
      "text": "כי נער ישראל ואהבהו וממצרים קראתי לבני׃"
    },
    {
      "verse": 2,
      "text": "קראו להם כן הלכו מפניהם לבעלים יזבחו ולפסלים יקטרון׃"
    },
    {
      "verse": 3,
      "text": "ואנכי תרגלתי לאפרים קחם על זרועתיו ולא ידעו כי רפאתים׃"
    },
    {
      "verse": 4,
      "text": "בחבלי אדם אמשכם בעבתות אהבה ואהיה להם כמרימי על על לחיהם ואט אליו אוכיל׃"
    },
    {
      "verse": 5,
      "text": "לא ישוב אל ארץ מצרים ואשור הוא מלכו כי מאנו לשוב׃"
    },
    {
      "verse": 6,
      "text": "וחלה חרב בעריו וכלתה בדיו ואכלה ממעצותיהם׃"
    },
    {
      "verse": 7,
      "text": "ועמי תלואים למשובתי ואל על יקראהו יחד לא ירומם׃"
    },
    {
      "verse": 8,
      "text": "איך אתנך אפרים אמגנך ישראל איך אתנך כאדמה אשימך כצבאים נהפך עלי לבי יחד נכמרו נחומי׃"
    },
    {
      "verse": 9,
      "text": "לא אעשה חרון אפי לא אשוב לשחת אפרים כי אל אנכי ולא איש בקרבך קדוש ולא אבוא בעיר׃"
    },
    {
      "verse": 10,
      "text": "אחרי יהוה ילכו כאריה ישאג כי הוא ישאג ויחרדו בנים מים׃"
    },
    {
      "verse": 11,
      "text": "יחרדו כצפור ממצרים וכיונה מארץ אשור והושבתים על בתיהם נאם יהוה׃"
    },
    {
      "verse": 12,
      "text": "סבבני בכחש אפרים ובמרמה בית ישראל ויהודה עד רד עם אל ועם קדושים נאמן׃"
    }
  ]
}
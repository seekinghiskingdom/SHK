{
  "book_id": "1SA",
  "chapter": 10,
  "verses": [
    {
      "verse": 1,
      "text": "ויקח שמואל את פך השמן ויצק על ראשו וישקהו ויאמר הלוא כי משחך יהוה על נחלתו לנגיד׃"
    },
    {
      "verse": 2,
      "text": "בלכתך היום מעמדי ומצאת שני אנשים עם קברת רחל בגבול בנימן בצלצח ואמרו אליך נמצאו האתנות אשר הלכת לבקש והנה נטש אביך את דברי האתנות ודאג לכם לאמר מה אעשה לבני׃"
    },
    {
      "verse": 3,
      "text": "וחלפת משם והלאה ובאת עד אלון תבור ומצאוך שם שלשה אנשים עלים אל האלהים בית אל אחד נשא שלשה גדיים ואחד נשא שלשת ככרות לחם ואחד נשא נבל יין׃"
    },
    {
      "verse": 4,
      "text": "ושאלו לך לשלום ונתנו לך שתי לחם ולקחת מידם׃"
    },
    {
      "verse": 5,
      "text": "אחר כן תבוא גבעת האלהים אשר שם נצבי פלשתים ויהי כבאך שם העיר ופגעת חבל נביאים ירדים מהבמה ולפניהם נבל ותף וחליל וכנור והמה מתנבאים׃"
    },
    {
      "verse": 6,
      "text": "וצלחה עליך רוח יהוה והתנבית עמם ונהפכת לאיש אחר׃"
    },
    {
      "verse": 7,
      "text": "והיה כי תבאינה האתות האלה לך עשה לך אשר תמצא ידך כי האלהים עמך׃"
    },
    {
      "verse": 8,
      "text": "וירדת לפני הגלגל והנה אנכי ירד אליך להעלות עלות לזבח זבחי שלמים שבעת ימים תוחל עד בואי אליך והודעתי לך את אשר תעשה׃"
    },
    {
      "verse": 9,
      "text": "והיה כהפנתו שכמו ללכת מעם שמואל ויהפך לו אלהים לב אחר ויבאו כל האתות האלה ביום ההוא׃"
    },
    {
      "verse": 10,
      "text": "ויבאו שם הגבעתה והנה חבל נבאים לקראתו ותצלח עליו רוח אלהים ויתנבא בתוכם׃"
    },
    {
      "verse": 11,
      "text": "ויהי כל יודעו מאתמול שלשום ויראו והנה עם נבאים נבא ויאמר העם איש אל רעהו מה זה היה לבן קיש הגם שאול בנביאים׃"
    },
    {
      "verse": 12,
      "text": "ויען איש משם ויאמר ומי אביהם על כן היתה למשל הגם שאול בנבאים׃"
    },
    {
      "verse": 13,
      "text": "ויכל מהתנבות ויבא הבמה׃"
    },
    {
      "verse": 14,
      "text": "ויאמר דוד שאול אליו ואל נערו אן הלכתם ויאמר לבקש את האתנות ונראה כי אין ונבוא אל שמואל׃"
    },
    {
      "verse": 15,
      "text": "ויאמר דוד שאול הגידה נא לי מה אמר לכם שמואל׃"
    },
    {
      "verse": 16,
      "text": "ויאמר שאול אל דודו הגד הגיד לנו כי נמצאו האתנות ואת דבר המלוכה לא הגיד לו אשר אמר שמואל׃"
    },
    {
      "verse": 17,
      "text": "ויצעק שמואל את העם אל יהוה המצפה׃"
    },
    {
      "verse": 18,
      "text": "ויאמר אל בני ישראל כה אמר יהוה אלהי ישראל אנכי העליתי את ישראל ממצרים ואציל אתכם מיד מצרים ומיד כל הממלכות הלחצים אתכם׃"
    },
    {
      "verse": 19,
      "text": "ואתם היום מאסתם את אלהיכם אשר הוא מושיע לכם מכל רעותיכם וצרתיכם ותאמרו לו כי מלך תשים עלינו ועתה התיצבו לפני יהוה לשבטיכם ולאלפיכם׃"
    },
    {
      "verse": 20,
      "text": "ויקרב שמואל את כל שבטי ישראל וילכד שבט בנימן׃"
    },
    {
      "verse": 21,
      "text": "ויקרב את שבט בנימן למשפחתו ותלכד משפחת המטרי וילכד שאול בן קיש ויבקשהו ולא נמצא׃"
    },
    {
      "verse": 22,
      "text": "וישאלו עוד ביהוה הבא עוד הלם איש ויאמר יהוה הנה הוא נחבא אל הכלים׃"
    },
    {
      "verse": 23,
      "text": "וירצו ויקחהו משם ויתיצב בתוך העם ויגבה מכל העם משכמו ומעלה׃"
    },
    {
      "verse": 24,
      "text": "ויאמר שמואל אל כל העם הראיתם אשר בחר בו יהוה כי אין כמהו בכל העם וירעו כל העם ויאמרו יחי המלך׃"
    },
    {
      "verse": 25,
      "text": "וידבר שמואל אל העם את משפט המלכה ויכתב בספר וינח לפני יהוה וישלח שמואל את כל העם איש לביתו׃"
    },
    {
      "verse": 26,
      "text": "וגם שאול הלך לביתו גבעתה וילכו עמו החיל אשר נגע אלהים בלבם׃"
    },
    {
      "verse": 27,
      "text": "ובני בליעל אמרו מה ישענו זה ויבזהו ולא הביאו לו מנחה ויהי כמחריש׃"
    }
  ]
}